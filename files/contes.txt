Heus ací que una vegada hi havia un ase que treballava en una granja.
Quan l'ase es va fer vell, el seu amo va decidir portar-lo a l'escorxador.
Però l'ase va descobrir els seus plans i va escapar-se de la granja.
"Quina injustícia! He passat tota la meva vida i he gastat totes les meves forces al servei de l'amo, i mira com m'ho agraeix!", murmurava l'ase.

Llavors, va pensar anar a la ciutat de Bremen per a fer-se músic de la banda municipal.

Pel camí es va trobar amb un gos de caça i li va preguntar:
"Amic, per què corres amb la llengua fora?".
"Perquè sóc vell i el meu amo vol matar-me".

L'ase va escoltar totes les desgràcies del gos i li va dir:
"Company, vine amb mi a Bremen i ens farem músics de la banda municipal. Jo tocaré la guitarra i tu el tambor. "

Una estona després, l'ase i el gos es van trobar amb un gat.
"Company, per què estàs trist?", li van preguntar.
"Com ja sóc vell, la meva senyora volia ofegar-me. Per això he escapat i ara no sé com haig de guanyar-me la vida."
"No et preocupis -li van dir-; la teva història és igual que la nostra. Vine amb nosaltres, ens farem músics."

Una mica més endavant, l'ase, el gos i el gat van sentir un gall que cantava, semblava que s'anava a trencar la gola. El gall els va dir:
"Quina injustícia! Tota la vida he treballat de despertador i demà pensen tirar-me a la sopa. Ara, canto fins a escanyar-me mentre puc."

Llavors, el burro li va dir:
"No tens cervell sota d'aquesta cresta? Vine amb nosaltres a Bremen. Serem músics de la banda municipal."

Però la ciutat de Bremen estava lluny i la nit se'ls va llançar a sobre a mig camí. Els quatre músics van decidir passar la nit al costat d'un arbre gruixut. El burro i el gos es van quedar sota l'arbre, el gat va enfilar a una branca i el gall va pujar a la branca més alta. Des d'aquella alçada, el gall va cridar:
"Es veu una llum a la llunyania!". "Anem allà, companys -va dir l'ase-; segur que és millor posada que aquesta."

Quan van arribar a la casa, l'ase va guaitar des d'una finestra i va dir:
"Hi ha un grup de bandits asseguts a la taula. Tenen preparat un sopar fastuós." Els animals, després d'alguna discussió, van preparar un pla per a foragitar als bandits.

L'ase va recolzar les potes davanteres en la finestra; el gos es va posar damunt de l'ase; el gat es va enfilar damunt el gos i el gall damunt el cap del gat. A la vegada, tots van començar la seva música: l'ase bramava, el gos bordava, el gat miolava i el gall cantava. I, a la vegada, tots es van llançar sobre la finestra. El vidre es va trencar en mil trossos i els bandits van cridar espantats:
"Fantasmes! La casa està embruixada!". I van fugir aterrits al bosc.

Llavors, els quatre músics de Bremen es van asseure a la taula i van gaudir de tots els aliments que hi havia preparats. Quan van acabar de sopar, van apagar la llum i van anar a dormir.

Quan els bandits es van tranquil·litzar, el capità va manar a un dels seus que anés a la casa per a espiar.

El bandit va entrar sense fer soroll; al fons de l'habitació brillaven els ulls del gat. El bandit va pensar que era foc i va acostar un llumí per a encendre una espelma.

Llavors, el gat se li va llançar damunt i li va esgarrapar la cara; en la seva fugida va ensopegar amb el gos i aquest el va mossegar en una cama; finalment, l'ase li va atiar una coça tremenda.

Quan escapava aterrit va sentir cantar al gall:
"Quiquiriqui!".

El lladre va tornar al costat dels seus companys i els va dir:
"A la casa hi ha una bruixa horrible. Tot just entrar m'ha esgarrapat la cara. Després, m'ha agafat la cama amb unes tenalles i un monstre negre i pelut m'ha colpejat amb una porra. Quan escapava, un fantasma va cridar: -Porteu-me'l aquí!-".

A partir d'aquell dia, els bandits no es van atrevir a tornar a la casa i els quatre músics de Bremen es van quedar allà per a sempre.

Una vegada hi havia tres porquets que vivien tots junts al mig del bosc. Els tres porquets eren germans. El més petit era el trapella de la família, el mitjà era el més juganer, i el gran era el més assenyat i treballador dels tres. Un dia van decidir que viurien separats i que cada un es construiria una casa.

El porquet petit va decidir fer-se una casa de palla. "La palla pesa poc i és fàcil de manejar", va pensar, "i així me'n podré anar a fer malifetes ben aviat".

El porquet mitjà, que també volia anar de pressa per anar a jugar amb el seu germà, va decidir fer-se la casa una mica més enllà però de fusta. "Tot i que la fusta és més pesada que la palla, jo sóc més fort que el meu germà petit i acabaré molt de pressa", va pensar. I dit i fet, en ben poc temps ja s'havia fet la seva caseta i va marxar corrents a jugar.

El porquet gran va decidir que el més lògic era fer-se una casa de maons. Una mica més lluny d'on s'havia fet la casa el mitjà, va començar a apilar els maons i posar-hi ciment, mentre els seus dos germans jugaven allà a prop.

Però amagat darrere un arbre els estava espiant el llop que vivia per aquella contrada. Quan cada porquet va anar cap a casa seva, ell va sortir del seu amagatall i va anar cap a la casa del més petit.
– Toc, Toc, Toc – va picar a la porta.

El porquet va mirar pel forat i, en veure que era el llop va dir:
– Fora, llop! No t'obriré pas la porta.

I el llop va contestar:
– Doncs si no m'obres la porta, bufaré i bufaré i la casa destrossaré!

Va començar a bufar i amb una sola esbufegada la casa de palla va volar pels aires!

El porquet petit va fugir corrents i es va refugiar a la casa de fusta del seu germà mitjà. Al cap d'una estona, el llop s'hi va acostar.
– Toc, Toc, Toc – va picar a la porta.

Els porquets van mirar pel forat i, en veure que era el llop van dir:
– Fora, llop! No t'obrirem pas la porta.

Aleshores el llop va contestar:
– Doncs si no m'obriu la porta, bufaré i bufaré i la casa destrossaré!

Va començar a bufar i, la casa de fusta, tot i que en un primer moment va aguantar, finalment va acabar cedint i les fustes van anar caient una a una!

Els dos porquets van sortir cames ajudeu-me, corrents, i es van anar a refugiar a casa del seu germà gran. No havia passat gaire temps que el llop es va acostar a la casa de maons.
– Toc, Toc, Toc – va picar a la porta.

Els 3 porquets van mirar pel forat i en veure que era el llop, van dir:
– Fora, llop! No t'obrirem pas la porta.

I el llop va contestar:
– Doncs si no m'obriu la porta, bufaré i bufaré i la casa destrossaré!

Va començar a bufar i bufar i a bufar, però la casa no cedia. El llop va continuar bufant i quan ja no podia més, va entendre que era impossible tirar a terra una casa tan ben construïda amb maons i ciment.

Aleshores se li va ocórrer entrar per dalt de la teulada, per on hi havia la xemeneia. Afortunadament, el porquet gran s'estava preparant el sopar abans que arribessin els seus dos germans, i havia col·locat una olla amb aigua a escalfar a la xemeneia. Quan el llop es va deixar anar xemeneia avall, va caure dins l'olla amb l'aigua bullent i es va escaldar tot.

Cansat, adolorit, escaldat i derrotat, el llop va marxar cap al bosc i mai més no va tornar a molestar als tres germans porquets que, feliços i contents, van decidir viure conjuntament a la casa de maons.

Hi havia un noi anomenat Pere que era molt valent. Havia sentit parlar moltes vegades de la por, però ell no sabia pas quina mena de cosa era ni si era com una mena de bèstia o d'herba o de pedra. Tenia moltes ganes de saber què era i un dia va decidir anar-se'n a rodar pel món per veure si la trobava.

Caminant, caminant, s'anava fent fosc i finalment va arribar la negra nit. Com que es trobava a la vora d'una casa, va pensar de demanar-hi si li deixarien quedar-s'hi per passar la nit. Quan s'hi va anar acostant, va anar trobant gent que li aconsellaven que no hi anés pas a aquella casa, li deien que no hi havia d'anar perquè hi havia la Por que cada nit sortia.

En Pere, tot content, digué:
– Precisament jo cerco la por, perquè m'agradaria conèixer-la.

La gent el va prendre per boig i se'n va anar feliç i content cap a la casa maleïda.

A la casa no hi havia ningú, però hi havia una taula molt ben parada amb bon menjar i bon beure. En Pere va sopar i després se'n va anar a dormir. De seguida que va haver apagat el llum, començà a sentir un catacrac-catacrec, com d'ossos de mort, i ben aviat van començar a caure del sostre, ossos i més ossos.

En Pere es va llevar, els va agafar i s'hi va posar a jugar a bitlles.

A mig jugar va caure un cap de mort, i en Pere com que de tant jugar li n'havia agafat set, el va agafar, se'n va anar al banc de càntirs, va omplir la calavera d'aigua i la féu servir de got. De seguida es va sentir un gran soroll de cadenes, uns gemecs i crits esfereïdors, i en Pere va cridar:
– Qui vulgui res, que vingui!

Tot seguit es va presentar un home petitet, petitet, a qui en Pere va preguntar què volia, i ell li va contestar que havien fet unes obres a la casa i que no les havien pagades, i que moltes de les teules i rajoles eren seves i que les volia. En Pere li digué que se les podia emportar, però que el deixés dormir tranquil perquè tenia molta son.

Van anar-hi tota una colla d'homenets, que van arrencar les rajoles i les teules que eren seves i se'n van anar.

L'endemà tothom preguntava a en Pere com havia passat la nit, i aquest els va explicar el que li havia passat. I en aquella casa mai més no s'hi va sentir cap soroll, i el seu amo, molt content, li va donar a en Pere una bossa de diners.

En Pere es va tornar a posar en camí i a tothom que trobava li preguntava:
– No em sabríeu pas dir si per aquí prop hi ha la por? Perquè la voldria conèixer!

I la gent el prenia per beneit.

En va trobar uns que li digueren:
– Aneu a l'Hostal del Passerell, i sabreu què és la por!

I en Pere, tot seguit se n'hi va anar ben animat.

L'amo era geperut, el va rebre molt bé i li va donar un gran sopar. Quan hagué sopat, li digué que li havia de tallar l'orella esquerra, perquè ell tallava una orella a tots els hostes que s'estaven a l'hostal, perquè havia de fer-se un ungüent per a poder-se guarir el gep de l'esquena, i necessitava per fer-lo tres-centes orelles esquerres, i que ja tan sols n'hi faltava una que justament era la d'en Pere.

Aquest li va replicar que no se la deixaria pas tallar, i que si es volia aplanar el gep, ja li aplanaria ell sense necessitat de cap ungüent, i li va ventar un cop de porra al gep que li va rebentar, i de dintre en va sortir una gran bossa de diners. El geperut quedà mort i en Pere se'n va anar amb les seves dues orelles.

Caminant, caminant, se li va fer fosc, va veure una casa a prop, i se n'hi va anar. Estava buida i al foc hi va trobar tres grans calderes que bullien; damunt la taula tres pans, tan grossos com tres rodes de carro, i les tres truites més grosses que havia vist mai. En Pere tenia gana i va menjar una mica d'escudella d'una de les calderes, una miqueta de truita i una miqueta de pa. Però malgrat que ell va quedar completament tip, gairebé ni es notava que ho havia tocat.

Va buscar llit per a dormir i va trobar tres llits grans, els més grans que mai hagués pogut imaginar. Quan ja feia una estona que era al llit, van arribar a la casa tres grans gegants que es disposaven a sopar.

Un d'ells digué:
– A mi m'han tret escudella de la caldera.

I un altre:
– A mi m'han rosegat el pa.

I el tercer:
– A mi m'han agafat un bocinet de truita.

Tots tres es van enfadar molt i van jurar que si trobaven el que ho havia fet el farien miques.

Quan se'n van anar a dormir, es van trobar amb en Pere, i en veure'l van quedar parats i sorpresos i li digueren:
– No et fem por?
– Precisament això és el que jo voldria, que me'n féssiu, i, si voleu, ja me'n podeu anar a coure una mica de por, que de bona gana me la menjaré i així sabré què és.

Els gegants van quedar encara més sorpresos, van pensar que qui sap qui era i no el van fer sortir del llit, i l'amo del llit on dormia en Pere va haver de dormir a terra.

L'endemà, en llevar-se, li van dir:
– Vols venir? Anem a matar enemics.

En Pere els va seguir i es van passar tot el dia matant els enemics com qui no fa res. Arribat el vespre, van parlar d'anar a dormir a casa seva, però en Pere els va dir que ell es quedaria allà, perquè així l'endemà podria començar més d'hora a tornar a matar enemics. Amb uns quants morts es va fer una mena de barraca i es va posar a dormir.

A mitjanit va veure com una llumeta s'anava movent, va anar a veure què era i es va trobar amb una vella molt lletja que amb unes pomades màgiques fregava el front dels enemics morts i els feia ressuscitar.

En Pere la va matar i li va prendre el pot de les pomades màgiques.

Quan l'endemà van tornar els gegants els va dir:
– Nosaltres sí que la fèiem bona; és clar que els enemics no s'acabaven mai, si nosaltres els matàvem de dia, hi havia una vella que amb les pomades màgiques els ressuscitava de nit.

I fil per randa els va explicar el que havia vist. Els gegants no se'l van voler creure, però ell els digué que li tallessin el cap i que després l'hi tornessin a afegir i que amb els untats màgics reviuria. Així ho van fer i, en efecte, en Pere va quedar com abans, però els gegants encara no van quedar prou convençuts.

En Pere els va proposar de fer la prova amb tots ells; els gegants hi van estar d'acord i en Pere els va tallar el cap a tots tres. Però en el moment de tornar-los-els a enganxar, els va intercanviar l'un amb l'altre i els va posar el davant al darrere. Quan en reviure els gegants es van veure d'aquella manera, van tenir tanta por que es van morir tots tres de l'ensurt.

En Pere s'estirava els cabells perquè tothom tenia por, fins i tot els gegants, i ell no en podia tenir de cap de les maneres.

Aquells gegants eren mala gent i el rei hauria donat qui sap què per treure-se'ls del davant. En saber que en Pere els havia mort, va tenir una gran alegria. I com que en Pere era tan valent el rei el va voler per gendre i li va oferir la mà de la seva filla.

La princesa que va saber que el gran desig d'en Pere era saber què era la por, es va proposar que li faria conèixer. Una nit mentre dormia, el va descotxar, va posar al seu costat una galleda d'aigua, hi va donar un cop i va esquitxar el ventre d'en Pere, a qui va agafar una gran por i un gran esparverament, i va dir:
– Ara, si em moro no em sabrà greu perquè ja he sabut quina mena de manera de cosa era això de la por.

I tururut, el conte està acabat.

Hansel i Gretel vivien amb el seu pare, un pobre llenyataire, i la cruel madrastra.

Eren tan pobres que gairebé ja no tenien menjar per a tots quatre.

Una nit la madrastra va dir:
– Ja no ens queda res per menjar!. Demà portarem els nens al bosc i els hi deixarem. No sabran trobar el camí de casa.

De primer el pare no ho volia de cap manera, però la dona hi va insistir tant que finalment el va poder convèncer.

Hansel ho havia sentit tot i va començar a pensar en la manera de sortir-se'n.

A mitjanit Hansel va tenir una idea. Va sortir de casa i va agafar tot un seguit de pedretes lluents que hi havia pels voltants de casa seva i se'n va omplir les butxaques. I silenciosament se'n va anar a dormir.

L'endemà la madrastra els va portar ben endins del bosc. De tant en tant, renyava a en Hansel, perquè es quedava enrere, ja que dissimuladament anava deixant les pedretes que havia recollit la nit anterior.

Quan van arribar en un lloc prou llunyà, la madrastra els va dir:
– Espereu-vos aquí fins que tornem. No trigarem.

Mentrestant, aneu recollint llenya.

Van estar esperant i esperant fins que es va fer fosc.

Llavors Hansel va començar a seguir el camí de pedretes lluents que havia deixat. I així fou com abans que els seus pares anessin a dormir, varen poder tornar a casa.

L'endemà els van donar una mica de pa i els van portar cap al bosc. En Hansel que ja no tenia més pedretes, va fer molles del pa que tenia i les va anar tirant al llarg del camí.

Quan van arribar molt endins del bosc els van dir – Espereu-vos aquí fins que us vinguem a buscar -.

Ells es van esperar, però quan ja es feia fosc i els pares no tornaven, van començar a buscar el camí de tornada, però no el van saber trobar, ja que les molles de pa se les havien menjat els ocells.

Tot d'una van veure un ocell negre que volava a prop d'ells i que de tant en tant s'aturava, semblava que els volgués indicar el camí, el van anar seguint i van arribar a una caseta construïda de dolços, bombons i altres llaminadures.

Aquella casa era d'una bruixa i era feta de llaminadures per atraure els nens i després menjar-se'ls. Així que quan els nens s'hi van apropar, la bruixa els va fer presoners.

Com que en Hansel estava molt primet, la bruixa el va tancar en una gàbia i l'alimentava bé per anar-lo engreixant abans de menjar-se'l. Mentrestant la Gretel havia de fer les feines més pesades de la casa.

La bruixa vigilava cada dia si en Hansel s'anava engreixant, però el noi que era molt espavilat, va agafar un osset de gallina que va trobar dins la gàbia i li allargava a la bruixa quan aquesta li deia que li deixés tocar un dit per comprovar si s'havia engreixat prou. La bruixa com que era velleta i no hi veia gaire bé, no s'adonava de l'engany i sempre trobava que en Hansel encara estava molt escanyolit.

Així van anar passant setmanes, fins que va arribar el dia que la bruixa va decidir que Hansel hauria d'estar ja prou gras per a ser menjat i va ordenar a Gretel que mirés si el forn ja estava ben encès.
-No sé com s'obre – va dir la Gretel.

La bruixa va anar cap al forn i va dir:
– Mira, fixa-t'hi bé i aprèn-ne.

Però quan la bruixa va obrir el forn, ràpidament Gretel li va donar una bona empenta i va tancar la porta amb la bruixa dins.

Aleshores va alliberar a Hansel i se'n van anar, però abans es van omplir les butxaques de les pedres precioses del tresor de la bruixa.

Els nens van fugir pel bosc, van córrer fins a arribar la vora d'un llac i un cigne blanc molt bonic es va oferir per portar-los a l'altra banda on van trobar el seu pare que els estava buscant.

Es van abraçar i amb el tresor de la bruixa van viure rics i feliços per sempre.

En un tranquil poblet situat al cor d'un dens bosc, hi vivia una encantadora jove anomenada Caputxeta Vermella. El seu nom venia donat per la seva capa, teixida amb el roig més viu que recordava els colors de les roses silvestres del bosc. La Caputxeta, amb els seus cabells rosats com el sol de la tarda, sempre portava a sobre la seva capa, un regal de la seva estimada àvia.

Un matí, la mare de la Caputxeta Vermella va trucar-la a la cuina i li va demanar un favor especial. L'àvia de la Caputxeta estava malalta i necessitava menjar. Amb un somriure, la mare va confiar el cistell de menjar a les mans de la seva filla, però amb un advertiment: "Filleta, no t'oblidis de no desviar-te del camí i d'evitar parlar amb estranys."

Amb el cistell ben lligat i un cor ple d'il·lusió, la Caputxeta Vermella es va aventurar pel camí del bosc. El sol jugava entre les fulles verdes i els ocellets cantaven melodies de benvinguda. La Caputxeta, amb els seus passos lleugers, es va adonar del bosc viu i ple de vida que l'envoltava, on els esquirols saltaven entre branques i les papallones ballaven al vent.

De sobte, un esgarrifós soroll va trencar la tranquilitat del bosc. Un llop gran i amb els ulls brillants es va plantar davant la Caputxeta Vermella. Amb una veu greu i sospitosa, el llop va preguntar-li on s'encaminava. Amb una innocència pròpia de la seva edat, la Caputxeta va explicar-li que anava a portar menjar a la seva estimada àvia, que vivia al final del camí.

El llop, amb un somriure astut, va suggerir a la Caputxeta Vermella que prengués el camí més llarg, mentre ell agafaria el camí més curt. Amb la seva innocència infantil, la Caputxeta Vermella va seguir les paraules del llop i va prendre el camí més llarg, sense saber el perill que l'esperava.

Mentrestant, el llop va córrer pel camí més curt i va arribar a casa de l'àvia abans que la Caputxeta Vermella. Va trucar a la porta, i quan la velleta va obrir, el llop va saltar cap a dins i la va devorar sense pietat.

Quan finalment la Caputxeta Vermella va arribar a casa de l'àvia, va trucar a la porta amb il·lusió. La porta es va obrir, però en comptes de l'àvia, va veure al llop, disfressat amb el seu vestit i amb una mirada gairebé famèlica.

Però just en aquell moment, un caçador que passava per allà va sentir els crits de la Caputxeta Vermella i va entrar corrents a la casa. Amb un arc i una fletxa, el va fer fora del llit i el va fer fugir del bosc, salvant a la Caputxeta Vermella i a l'àvia de les urpes del llop.

Després d'aquest terrible esdeveniment, la Caputxeta Vermella va prometre no desobeir mai més les instruccions de la seva mare. Va aprendre una gran lliçó sobre la importància de ser prudent i de no parlar amb desconeguts.

Des d'aquell dia, la Caputxeta Vermella va ser més prudent en els seus viatges pel bosc, sempre seguint el camí i vigilant els perills que podrien aparèixer. I malgrat les seves aventures, sempre va portar el seu somriure i la seva capa vermella, recordant la seva valentia i la seva saviesa, mentre seguia explorant el màgic món del bosc.

En un tranquil poblet situat al cor d'un dens bosc, hi vivia una encantadora jove anomenada Caputxeta Vermella. El seu nom venia donat per la seva capa, teixida amb el roig més viu que recordava els colors de les roses silvestres del bosc. La Caputxeta, amb els seus cabells rosats com el sol de la tarda, sempre portava a sobre la seva capa, un regal de la seva estimada àvia.

Un matí, la mare de la Caputxeta Vermella va trucar-la a la cuina i li va demanar un favor especial. L'àvia de la Caputxeta estava malalta i necessitava menjar. Amb un somriure, la mare va confiar el cistell de menjar a les mans de la seva filla, però amb un advertiment: "Filleta, no t'oblidis de no desviar-te del camí i d'evitar parlar amb estranys."

Amb el cistell ben lligat i un cor ple d'il·lusió, la Caputxeta Vermella es va aventurar pel camí del bosc. El sol jugava entre les fulles verdes i els ocellets cantaven melodies de benvinguda. La Caputxeta, amb els seus passos lleugers, es va adonar del bosc viu i ple de vida que l'envoltava, on els esquirols saltaven entre branques i les papallones ballaven al vent.
La caputxeta vermella enmig del bosc de camí a casa la seva àvia

De sobte, un esgarrifós soroll va trencar la tranquilitat del bosc. Un llop gran i amb els ulls brillants es va plantar davant la Caputxeta Vermella. Amb una veu greu i sospitosa, el llop va preguntar-li on s'encaminava. Amb una innocència pròpia de la seva edat, la Caputxeta va explicar-li que anava a portar menjar a la seva estimada àvia, que vivia al final del camí.

El llop, amb un somriure astut, va suggerir a la Caputxeta Vermella que prengués el camí més llarg, mentre ell agafaria el camí més curt. Amb la seva innocència infantil, la Caputxeta Vermella va seguir les paraules del llop i va prendre el camí més llarg, sense saber el perill que l'esperava.

Mentrestant, el llop va córrer pel camí més curt i va arribar a casa de l'àvia abans que la Caputxeta Vermella. Va trucar a la porta, i quan la velleta va obrir, el llop va saltar cap a dins i la va devorar sense pietat.

Quan finalment la Caputxeta Vermella va arribar a casa de l'àvia, va trucar a la porta amb il·lusió. La porta es va obrir, però en comptes de l'àvia, va veure al llop, disfressat amb el seu vestit i amb una mirada gairebé famèlica.

Però just en aquell moment, un caçador que passava per allà va sentir els crits de la Caputxeta Vermella i va entrar corrents a la casa. Amb un arc i una fletxa, el va fer fora del llit i el va fer fugir del bosc, salvant a la Caputxeta Vermella i a l'àvia de les urpes del llop.

Després d'aquest terrible esdeveniment, la Caputxeta Vermella va prometre no desobeir mai més les instruccions de la seva mare. Va aprendre una gran lliçó sobre la importància de ser prudent i de no parlar amb desconeguts.

Des d'aquell dia, la Caputxeta Vermella va ser més prudent en els seus viatges pel bosc, sempre seguint el camí i vigilant els perills que podrien aparèixer. I malgrat les seves aventures, sempre va portar el seu somriure i la seva capa vermella, recordant la seva valentia i la seva saviesa, mentre seguia explorant el màgic món del bosc.

Vet aquí que una vegada hi havia un home i una dona que vivien sols i desconsolats perquè no podien tenir fills, fins que, per fi, la dona va quedar embarassada.

La casa on vivien tenia a la paret del darrere una finestreta que donava a un magnífic jardí, en el que creixien magnífiques flors i plantes, però que estava envoltat d'un mur alt i ningú hi gosava entrar, ja que pertanyia a una bruixa poderosa i temuda a tot el món.

Un dia la dona va abocar-se a aquella finestra per a poder contemplar el jardí, i va veure un hortet plantat de magnífics enciams, tan frescos i verds, que li van fer venir unes ganes irreprimibles de menjar-ne.

El desig va anar creixent cada dia que passava, i com que la dona pensava que era irrealitzable, va anar perdent la gana.

Veient-la tan desmillorada, el seu marit li va preguntar molt espantat:
– Que tens?
– Ai! – va exclamar ella- moriré si no puc menjar els enciams del jardí que hi ha darrere casa nostra.

L'home, que estimava molt a la seva muller, va pensar:
– Abans de deixar-la morir, aconseguiré els enciams, costi el que costi.

I, a la nit, va saltar el mur del jardí de la bruixa, va arrancar ràpidament un munt d'enciams i els va portar a la seva dona. Ella es va preparar de seguida una bona amanida i se la va menjar molt a gust, tant li van agradar que, l'endemà les seves ganes de menjar aquells enciams eren tres vegades més grans.

Si volia que la seva dona estigués bé el marit hauria de tornar a saltar al jardí de la bruixa.
I així ho va fer, al vespre. Però amb prou feines havia posat els peus a terra, va tenir un terrible ensurt, perquè va veure aparèixer davant seu la bruixa.

– Com t'atreveixes a entrar com un lladre en el meu jardí i robar-me els enciams? Ho pagaràs molt car! – va dir-li ella amb la mirada plena d'ira.
– Ai! -va respondre l'home-, tingueu-me compassió. Si ho he fet, ha estat per una gran necessitat: la meva esposa que està embarassada va veure des de la finestra els vostres enciams i va sentir un desig tan gran de menjar-los que si no pogués fer-ho es moriria.

La bruixa es va estovar i li va dir:
– Si és com dius, et deixaré agafar tants enciams com vulguis, amb una sola condició: hauràs de donar-me el fill que us neixi. Estarà bé i el cuidaré com una mare.

Tan amoïnat estava l'home que va acceptar la condició de la bruixa, i quan el seu fill nasqué, que era una nena, el va portar a la bruixa, qui després de posar-li el nom de Rapunzel, se l'endugué.

Rapunzel era la nena més bonica que hagués vist mai el sol. Quan va fer dotze anys, la bruixa la va tancar en una torre que s'alçava en mig d'un bosc i que no tenia ni portes ni escales, tan sols en el punt més alt hi havia una petita finestra.
Quan la bruixa volia entrar, cridava:
– Rapunzel, Rapunzel, deixa caure la teva cabellera!

Rapunzel tenia uns cabells magnífics i llarguíssim, fi com fills d'or. Quan sentia la veu de la bruixa es deixava anar les trenes, les enrotllava al voltant d'un ganxo de la finestra i les deixava penjant: i com que tenien vint vares de longitud, la bruixa s'enfilava per elles com si fossin cordes.

Quan Rapunzel ja havia passat uns anys tancada a la torre, va succeir que el fill del Rei, trobant-se pel bosc, va passar pel costat de la torre i va sentir un cant tan melodiós, que va haver de parar-se a escoltar-lo. Era Rapunzel, que distreia la seva soledat llançant a l'aire la seva dolça veu.
El príncep va voler pujar fins a ella i va buscar la porta de la torre, però, no trobant-ne cap, se'n va tornar cap a palau.

Aquell cant l'havia captivat de tal manera, que cada dia anava al bosc a escoltar-lo. Estant una vegada ocult darrere d'un arbre, va veure que s'apropava la bruixa, i va sentir que cridava, dirigint-se a la part de dalt:
– Rapunzel, Rapunzel, deixa caure la teva cabellera!

Rapunzel va deixar anar les seves trenes i la bruixa es va enfilar a l'alt de la torre.
– Si aquesta és l'escala per a pujar fins allà -es va dir el príncep-, jo també provaré fortuna. I l'endemà, quan ja començava a fer-se fosc, es va dirigir al peu de la torre i va dir:
– Rapunzel, Rapunzel, deixa caure la teva cabellera!
De seguida va caure la trena i el príncep va pujar.

En un primer moment, Rapunzel es va espantar molt en veure un home, doncs mai els seus ulls n'havien vist cap. Però el príncep li va parlar amb gran bondat i li va explicar que el seu cant havia impressionat de tal manera al seu cor, que ja no havia pogut gaudir d'un moment de pau fins que havia trobat la manera de pujar a veure-la.
En sentir-lo, Rapunzel va perdre la por, i quan ell li va preguntar si el volia per espòs. Veient la noia que era jove i ben plantat, va pensar, M'estimarà més que la vella, i li respongué, posant una mà damunt la seva:
– Sí, molt desitjo anar-me'n amb tu; però no sé com baixar d'aquí.
Cada vegada que vinguis, porta una troca de seda; amb elles trenaré una escala i, quan estigui acabada, baixaré i tu em portaràs en el teu cavall.

Van acordar que el príncep hi aniria cada nit, perquè de dia hi anava la vella bruixa.

La bruixa no sospitava res, fins que un dia Rapunzel li va preguntar:
– Digueu-me, tieta Gother, com és que em costa molt més pujar-vos a vós que al príncep, que arriba aquí dalt en un moment?
– Ah, maleïda noia! – va exclamar la bruixa – Què és el que sento? Pensava que t'havia aïllat de tothom, però m'has enganyat!

I furiosa, va agafar les boniques trenes de Rapunzel, els va donar unes voltes al voltant de la seva mà esquerra i, agafant unes tisores amb la mà dreta, zis zas, en un tancar i obrir d'ulls les va tallar, i va tirar per terra l'esplèndida cabellera.

I per acabar de realitzar el seu càstig va conduir a la pobra Rapunzel a un lloc completament desert, condemnant-la a una vida de desolació i misèria.

Aquell mateix dia que s'havia endut a la noia, la bruixa va lligar les trenes tallades al ganxo de la finestra i, quan es va presentar el príncep i va dir:
– Rapunzel, Rapunzel, deixa caure la teva cabellera!

La bruixa la va deixar anar, i per ella va pujar el fill del Rei. Però en lloc de trobar a la seva adorada Rapunzel, va trobar-se cara a cara amb la bruixa, que el mirava amb ulls malignes i perversos:
– Volies endur-te a la nena bonica; però l'ocellet ja no és al niu ni tornarà a cantar. El gat l'ha caçat, i a tu també et traurà els ulls. Rapunzel està perduda per a tu, i mai més la tornaràs a veure.

El príncep, fora de si de dolor i desesperació, es va tirar des del capdamunt de la torre, va salvar la vida, però les espines sobre les quals va caure se li van clavar als ulls i el pobre infeliç va haver de vagar errant pel bosc, cec, alimentant-se d'arrels i baies i plorant sense parar la pèrdua de la seva estimada dona.

I així va caminar sense rumb durant uns quants anys, miserable i trist, fins que, finalment, va arribar al desert on vivia Rapunzel amb els seus dos fills bessons, un nen i una nena, als que havia donat a llum anys enrere.

El príncep va sentir una veu que li va semblar coneguda i, en apropar-s'hi, Rapunzel el va reconèixer i se li va llançar al coll plorant.
Dues de les seves llàgrimes li van humitejar els ulls, i en aquell mateix moment el príncep hi va tornar a veure com abans.

El príncep va portar a la seva estimada Rapunzel i els seus dos fills al seu regne, on van ser rebuts amb gran alegria, i visqueren molts anys contents i feliços.

Heus ací que una vegada hi havia un moliner pobre que tenia una filla molt bonica. Un dia succeí que havia d'anar a parlar amb el rei, i per a semblar més important, li va dir:
– Tinc una filla que pot filar palla i convertir-la en or.
– És una habilitat que em complau – li va dir el rei al moliner – si la teva filla és tan llesta com dius, porta-la demà a palau i ho comprovarem.

I quan van portar la noia al palau, el rei la va portar a una habitació plena de palla, li va donar una filosa i una bobina i li va dir:
– Posa't a treballar, i si demà al matí no has convertit tota aquesta palla en or durant la nit, moriràs.

Llavors ell mateix va tancar la porta amb clau i la va deixar sola. La filla del moliner es va asseure sense poder fer res per a salvar la seva vida. No en tenia ni idea de com filar la palla i convertir-la en or, i s'espantava cada vegada més, fins que a la fi va començar a plorar.

Però quan ja estava completament desesperada, de sobte, es va obrir la porta i va entrar un homenet:
– Bona tarda, senyoreta molinera, per què plores tant?
– Pobre de mi! – va contestar la noia – haig de filar aquesta palla i convertir-la en or, però no sé com fer-ho.
– I que em donaràs – va dir l'homenet – si ho faig jo per tu?
– El meu collaret – va dir ella, i li va acostar el seu collar amb la mà.

L'home va agafar el collar, es va asseure a la filosa i rrrrriiiirrr, rrrrrrriiirrr, riiiirr tres voltes i la bobina era plena.

En va posar una altra i riiiir, rrrriiiirr, riiirrr tres voltes i la segona era plena també. I va continuar així fins a trenc d'alba, quan tota la palla ja estava filada i totes les bobines eren plenes d'or.

En despertar el dia, el rei ja estava allà. I quan va veure l'or, va quedar atònit i meravellat, però el seu cor es va tornar més avariciós. Va portar a la filla del moliner a una altra habitació molt més gran i també plena de palla, i li va ordenar que la filés en una nit si apreciava la seva vida.

La noia no sabia que fer, i estava plorant quan la porta es va tornar a obrir. L'homenet va aparèixer i li va dir:
– Què em donaries si filo aquesta palla i la converteixo en or? – va preguntar.
– L'anell que porto al meu dit – va contestar ella, allargant-li la seva mà.

L'homenet va agafar l'anell i va començar a fer girar la filosa, i al matí ja havia filat tota la palla i l'havia convertit en brillant or.

El rei va quedar encantat quan va veure aquella muntanya d'or, però com que no en tenia suficient, va portar a la filla del moliner a una altra sala plena de palla encara més gran que l'anterior i va dir:
– Has de filar tot això al llarg d'aquesta nit, si ho aconsegueixes, seràs la meva esposa.

"Tot i ser filla d'un moliner" – va pensar -" no podré trobar una dona més rica enlloc del món."

Quan la noia es va quedar sola, l'homenet va aparèixer per tercer cop i li va dir:
– Què em donaràs si filo la palla aquesta vegada?

I la noia va contestar:
– No em queda res per donar-te – tota abatuda.
– Llavors – va dir l'homenet – promet-me que si et converteixes en reina, em donaràs el teu primer fill!

"Qui sap si això passarà alguna vegada" – va pensar la filla del moliner. I no sabent com sortir-se'n d'aquesta situació li va prometre a l'homenet el que volia. I una vegada més va filar la palla i la va convertir en fils d'or.

Quan el rei va arribar al matí i es va trobar amb tot l'or que havia desitjat, es va casar amb ella i la preciosa filla del moliner es va convertir en reina.

Un any després, va portar al món un nadó preciós i en cap moment se'n va recordar de l'homenet. Però una nit, va entrar a la seva habitació i li va dir:
– Dóna'm el que em vas prometre!

I la reina, horroritzada li va oferir totes les riqueses del reialme si li deixava el seu fill. Però l'homenet va dir:
– No, una cosa viva val per a mi més que tots els tresors del món.

La reina va començar a lamentar-se i a plorar, tant, que l'homenet es va compadir d'ella:
– D'acord, et donaré tres dies – va dir – si llavors has descobert el meu nom, conservaràs el teu fill.

Des d'aquell mateix moment la reina va començar a pensar tots els noms que havia sentit al llarg de la seva vida, a més d'enviar un missatger a cada racó del regne per preguntar per tots els noms que hi hagués. Quan l'homenet va arribar a l'endemà, va començar a preguntar. Melcior, Gaspar, Baltasar! Anava dient tots els noms un darrere l'altre, tots els noms que sabia, tots els que va poder trobar, per a cadascun l'homenet deia:
– Aquest no és el meu nom.

Al segon dia, havia preguntat als més savis, els noms més estranys, curiosos i poc comuns:
– Potser el teu nom fos Pota de Cabra o Llaç llarg?

Però l'homenet contestava cada vegada més content:
– No, no, aquest no és el meu nom!

Al tercer dia, un missatger va tornar i agenollat davant la reina, va dir:
– No he pogut trobar cap nom nou. Però mentre pujava una gran muntanya al final d'un bosc, on la guineu i la llebre es desitgen bona nit, Allà hi havia un homenet bastant ridícul que anava saltant. Va fer un salt sobre la seva cama i va començar a cantar:
"Avui faig el pa, demà faré cervesa,
i a l'altre tindré al fill de la jove reina.
Ja estic content que ningú sàpiga
que Rumplestilskin em dic!."

Podeu imaginar que contenta es va posar la reina quan va sentir el nom! I quan poca estona després va arribar l'homenet i li va preguntar:
– Bé, jove reina, doncs, quin és el meu nom?

La reina primer va dir:
– Et dius Conrad?
– No – mig rient anava dient l'homenet
– Doncs, et dius Harry?
– Tampoc – cada vegada amb un somriure més gros.
– Doncs potser el teu nom és Rumpelstiltskin?
– No! T'ho ha dit el dimoni! T'ho ha dit el dimoni! No és just! Va començar a cridar l'homenet.

I de tan enfadat que estava fa enfonsar el peu dret a terra tan fort, que va clavar-hi tota la cama. I quan va estirar amb ràbia de la cama amb les dues mans, aquesta es va partir en dos. I va marxar coixejant tot maleint la seva mala sort i la Reina va sospirar alleujada pensant en el seu preciós fillet.

Cinc pèsols estaven tancats dins de la seva beina i com que ells eren verds i la tavella també era verda, es pensaven que tot el món era verd i tenien tota la raó. Tot el seu món era verd.

Aquella beina de la pesolera va anar creixent i també van créixer els pèsols que per a poder aprofitar millor l'espai es van posar en fila.

A fora el sol brillava i escalfava la tavella, quan plovia la pluja la netejava.

L'interior de la beina era molt confortable, hi havia claror durant el dia i foscor a la nit, tal com ha de ser. Els pèsols de dins la tavella anaven creixent i es dedicaven a reflexionar perquè la seva vida era molt monòtona i alguna cosa havien de fer per passar el temps.
– Ens passarem tota la vida aquí dins?, es preguntaven.
– Mentre no ens endurim de tant esperar! Em fa la impressió que hi ha més coses allà fora, tinc un pressentiment.

I van anar passant les setmanes, els pèsols es van tornar grocs i la tavella, també.
– Tot el món s'ha tornat de color groc! – van exclamar-se.

I realment podien dir-ho sense cap mena de dubte. Tot allò que ells coneixien era groc.

Un dia els cinc pèsols van sentir una forta estrebada, les mans d'algú havia arrencat la seva beina de la planta, i de sobte la beina del nostre conte amb unes quantes més es va trobar a la butxaca d'una jaqueta.
– Aviat ens obriran! – van dir-se els pèsols, delerosos que arribés l'esperat moment.
– M'agradaria saber qui de nosaltres arribarà més lluny, va dir el més petit de tots cinc.
– No tardarem gaire a saber-ho.
– Serà el que hagi de ser, va contestar el més gran.

De sobte la beina es va trencar i els cinc pèsols van sortir rodant a la llum de sol. Eren en una mà petitona i de pell suau, un nen els subjectava amb força mentre deia que eren com fets a mida per la seva sarbatana.

I després d'agafar un pèsol i de posar-lo dins del llarg tub de la sarbatana va bufar amb força.
– Aquí em teniu volant per aquest món immens! Atrapeu-me, si podeu!, i un dels pèsols va sortir disparat.

El nen va anar, un rere l'altre, agafant els pèsols i per a llançar-los com a projectils amb la seva sarbatana.
– Jo me'n vaig directe al Sol, va dir el segon. El sol és una beina com cal i que m'anirà molt bé.

I allà se'n va anar.
– Quan arribem a la nostra destinació podrem descansar una estona, van dir els següents. Però encara ens queda un bon tram per rodar!

I realment van rodar per terra abans d'anar a parar a la sarbatana, però finalment també hi van arribar.
– Arribarem més lluny que tots!
– Serà el que hagi de ser!, va dir l'últim, en sentir-se projectat per la bufada cap a les altures.

Aquest pèsol va anar a parar al costat d'una vella fusta, sota la finestra d'unes golfes, justament en una esquerda plena de molsa i terra flonja. La molsa el va embolcallar amorosament. I allà amagadet es va quedar el pèsol però no oblidat de la mà de Déu.
– Que sigui el que hagi de ser!, va tornar a repetir el pèsol.

A les golfes hi vivia una pobra dona que passava tot el dia treballant netejant estufes, serrant fusta i fent altres feines molt i molt pesades. Malgrat els seus grans esforços i que el seu ànim no defallia la dona encara vivia en una gran pobresa. Durant tot el dia a la petita habitació de les golfes on vivia tan sols quedava la seva única filla, una noieta bonica i molt delicada que feia un any que estava al llit malalta, lluitant entre la vida i la mort.
– Se n'anirà amb la seva germaneta!, sospirava la pobra dona, mentre pensava: Vaig tenir dues filles i vaig patir molt per a cuidar-me'n fins que el bon Déu va voler compartir la meva feina i se'n va emportar una que estava molt malaltona. Ara jo voldria que em deixés la meva filleta estimada, però potser ell pensa que no està bé que estiguin separades i se l'emportarà al cel amb la seva germaneta.

Però la noieta malalta anava aguantant i no es moria; la nena passava tot el sant dia al llit resignada i quieta, mentre la seva mare era fora de casa per a guanyar el pa per a totes dues.

Va arribar la primavera. Un matí molt aviat quan la mare estava a punt de marxar a treballar, el sol va entrar a l'habitació per la finestra i va il·luminar tot el paviment. I la nena malalta va mirar cap a la part baixa del vidre.
– Què és allò verd que sobresurt al costat del vidre i que es mou amb el vent?

La mare es va acostar a la finestra i la va obrir una miqueta.
– Mira! És una planta de pèsols que ha brotat aquí amb les seves fulletes verdes. Com devia arribar a aquesta escletxa? Així doncs, tindràs un jardinet per a observar, va dir la mare.

Va acostar el llitet de la malalta a la finestra perquè així la nena pogués veure la planteta i la mare va marxar a treballar.
– Mare, em penso que em refaré! El sol m'ha escalfat tan bé avui! El pèsol creix sense problemes, i jo també tiraré endavant com la planteta!, va exclamar la nena quan la mare va tornar a casa al capvespre.
– Déu ho vulgui!, va sospirar la mare, que no tenia gaires esperances per la curació de la seva filleta.

Malgrat tot, va posar un palet al costat de la jove planteta que tants ànims havia donat a la seva filla, per evitar que el vent la fes malbé. Va lligar un cordill des de la fusta inferior fins a la part alta del marc de la finestra de manera que la planta tingués un suport on enroscar els seus circells a mesura que s'hi anés enfilant. I realment, es veia com la planta creixia cada dia.
– Déu meu, fins i tot està florint!, va exclamar la mare un matí i llavors va tenir l'esperança i la creença que la seva filla malalta es refaria.

Va recordar que aquelles últimes setmanes la petita parlava amb més ànim, que ja feia uns quants dies que s'havia assegut sola damunt el llit i que des d'allà s'havia passat hores contemplant amb els ulls radiants el jardinet format per aquella única planta de pèsol.

La setmana següent la malalta es va aixecar del llit per primera vegada durant una hora, i es va estar feliç, asseguda al sol, amb la finestra oberta. Al costat de la finestra s'havia obert una flor de pèsol, blanca i vermella. La noieta inclinant el cap, va besar amb gran amor els delicats pètals de la flor. Va ser un gran dia de festa per a la noia.
– Déu misericordiós la va plantar i la va fer créixer per a donar-te esperança i alegria, filleta meva!, va dir la mare, radiant, somrient a la flor com si fos un àngel bo enviat per Déu.

Però, què se'n va fer dels altres pèsols? Doncs veureu:

Aquell que va sortir disparat dient "Atrapa'm si pots", va caure dins la canal de la teulada i va anar a parar al pap d'un colom, on es va trobar com Jonàs al ventre de la balena.

Els dos pèsols mandrosos van tenir la mateixa sort i van servir per alimentar els coloms, així doncs com a mínim van fer alguna cosa positiva en la seva vida.

Pel que fa al quart pèsol, el que volia volar fins al sol, va anar a caure a un abocador. Allà s'hi va estar dies i setmanes en un bassal d'aigua bruta i s'anava inflant molt i molt.
– Com m'engreixo!, exclamava satisfet. Acabaré rebentant que és tot el que pot fer un pèsol. Sóc el més important dels cinc que vam créixer en la mateixa tavella.

I fins i tot l'abocador va acabar corroborant aquella opinió.

Mentrestant, allà dalt, a la finestra de les golfes, la noieta amb els ulls radiants i la brillantor de la salut a les galtes posava les seves mans juntes damunt la flor de la pesolera i donava gràcies a Déu per haver pogut superar per fi la seva llarga malaltia.
– El millor pèsol és el meu, continuava dient l'abocador.

Quin fred tan atroç! Queia la neu i la nit estava arribant. Era la nit de Nadal. Enmig del fred i la foscor, una pobra nena va passar pel carrer amb el cap i els peus nus.

De fet, quan va sortir de casa tenia sabates; però no li havien servit molt temps. Eren unes sabatilles enormes que la seva mare ja havia fet servir: tan grans que la nena les va perdre en afanyar-se a travessar el carrer perquè no la trepitgessin els carruatges que anaven en direccions oposades.

La nena caminava, doncs, descalça, i tenia els peus vermells i blaus del fred; portava en el davantal, que era molt vell, algunes dotzenes de capses de llumins i tenia a la mà una d'elles com a mostra. Era molt mal dia: Cap comprador s'havia presentat i, per això, la nena no havia guanyat ni un cèntim. Tenia molta gana, molt de fred i un aspecte miserable. Pobra nena! Els flocs de neu es posaven sobre els seus llargs cabells rossos, que li queien en preciosos bucles sobre el coll; però no pensava en els seus cabells. Veia lluir les llums a través de les finestres; l'olor dels rostits se sentia per tot arreu. Era la vigília de Nadal i en aquesta festivitat pensava la infeliç nena.

Es va asseure en una plaça, i es va arraulir en un racó entre dues cases. El fred s'apoderava d'ella i entumia els seus membres; però no s'atrevia a presentar-se a casa seva; tornava amb tots els llumins i ni una sola moneda. La seva madrastra la maltractaria i, a més, a casa seva també feia molt de fred. Vivien sota la teulada i el vent bufava allà amb fúria, tot i que les esquerdes més grans havien estat tapades amb palla i draps vells. Les seves manetes estaven gairebé mortes de fred. Ah! Quin plaer li causaria escalfar-se amb un llumí! Si s'atrevís a treure'n un de sol de la caixa, a rascar-lo contra la paret i a escalfar-se els dits! Va treure'n una. Ritx! Com il·luminava i com cremava! Desprenia una flama clara i calenta com la d'una espelma quan la va rodejar amb la seva mà. Quina llum tan bonica! Creia la nena que estava asseguda en una gran xemeneia de ferro, adornada amb boles i coberta amb una capa de llautó lluent. Cremava el foc d'una forma tan bonica! Escalfava tan bé!

Però tot acaba en aquest món. La nena va estendre els seus peus per a escalfar-los també; però la flama es va apagar: Ja no li quedava a la nena més que un trosset de llumí. En va fregar un altre, que va cremar i brillar com la primera vegada; i allà on la llum va caure sobre la paret es va fer tan transparent com una gasa. A la nena li va semblar veure una habitació en la qual la taula estava coberta per un mantell blanc amb fines porcellanes, i sobre el qual un indiot rostit i farcit de trufes exhalava un perfum deliciós. Oh sorpresa! Oh felicitat! De sobte va tenir la il·lusió que l'au saltava del seu plat sobre el paviment amb la forquilla i el ganivet clavats en el pit, i rodava fins a arribar als seus peuets. Però el segon llumí es va apagar i no va veure davant seu més que la paret impenetrable i freda.

Va encendre un altre llumí. Llavors va creure veure's asseguda a la vora d'un magnífic pessebre: era més ric i més gran que tots els que havia vist en aquells dies en els aparadors dels més rics comerços. Mil llums brillaven en els arbres; els pastors semblaven moure's i somriure a la nena. Aquesta, bocabadada, va aixecar llavors les dues mans i el llumí es va apagar. Totes les llums del naixement es van elevar i va comprendre llavors que no eren més que estrelles. Una d'elles va deixar un rastre de foc al cel.
– Això vol dir que algú ha mort – va pensar la nena; perquè la seva àvia, que era l'única que havia estat bona amb ella, però que ja no existia, li havia dit moltes vegades: "Quan cau una estrella, és que una ànima puja fins al tron de Déu".

Encara va fregar la nena un altre llumí a la paret, i va creure veure una gran llum, enmig de la qual estava la seva àvia dreta i amb un aspecte sublim i radiant.
– Àvia! – va cridar la nena – Porta'm amb tu! Quan s'apagui el llumí sé molt bé que ja no et veuré més! Desapareixeràs com la xemeneia de ferro, com l'au rostida i com el bonic naixement!

Després es va atrevir a fregar la resta de la caixa, perquè volia conservar la il·lusió que veia a la seva àvia, i els llumins van deixar anar una claredat molt intensa. Mai l'àvia li havia semblat tan gran ni tan bonica. Va agafar la nena per sota el braç i totes dues es van elevar en mig de la llum fins a un lloc tan elevat, que allà no feia fred, ni es passava fam, ni tristesa: fins al tron de Déu.

Quan va arribar el nou dia seguia la nena asseguda entre les dues cases, amb les galtes vermelles i un somriure en els llavis. Morta, morta de fred a la nit de Nadal! El sol va il·luminar aquell tendre ésser arraulit allà amb les capses de llumins, dels quals una havia cremat completament.
– Ha volgut escalfar-se, pobreta! – va dir algú.

Però ningú va poder saber les boniques coses que havia vist, ni en mig de quina resplendor havia entrat amb la seva anciana àvia al regne dels cels.

Al fons del mar hi havia un castell. Allà hi vivia un rei que tenia sis filles, totes elles sirenes de gran bellesa. La més bella de totes era la petita; la seva pell era tan suau i delicada com un pètal de rosa, els seus ulls eren blaus com el mar. Com totes les sirenes, no tenia cames; el seu cos acabava en una gran cua de peix. Posseïa la més bella veu que mai s'havia sentit.

Cada dia les sirenes jugaven a les grans habitacions del palau. Quan les finestres estaven obertes, els peixos entraven i sortien lliurement. Eren tan mansos que nedaven fins on estaven elles, menjaven de les seves pròpies mans i es deixaven acariciar i fer pessigolles.

Res els agradava més a les sirenes que escoltar les històries que els explicava la seva àvia sobre el món que existia més enllà del mar. Demanaven que els parlés sobre arbres, ocells, ciutats i persones que feien servir cames per a caminar.
– Quan cadascuna de vosaltres compleixi quinze anys – deia l'àvia -, podrà nedar fins a la superfície del mar i, reclinada sobre alguna roca, veure els vaixells que passen.

Per fi va arribar el dia en què la sireneta va complir els seus quinze anys, es va acomiadar de tothom i va nedar amb lleugeresa ascendint fins a la superfície.

Quan va alçar el cap fora de l'aigua, el sol s'estava ponent, els núvols eren de color rosa, el mar estava calmat i s'hi començava a veure brillar el reflex del sol.

Es va quedar enlluernada mirant les aus que passaven i les estrelles que anaven apareixent. Va gaudir amb la brisa que fregava el seu rostre i acariciava la seva pell.

A la llunyania, va veure una nau. Nedant s'hi va acostar, es va asseure damunt una roca i va observar atenta als mariners que anaven i venien alçant les veles.
– Que forts i virils són! – pensava la sireneta. Se sentia feliç. Però es va emocionar més encara quan va aparèixer a coberta un elegant i jove príncep.

S'havia fet molt tard ja, però no podia apartar els seus ulls del vaixell ni del bell príncep.

De sobte el cel es va cobrir de núvols, el vent va bufar cada vegada més fort, els trons van esclatar amb estrèpit i el mar va provocar immenses onades que van sacsejar violentament el vaixell fins a fer-lo enfonsar.

La sireneta va nedar precipitadament per a salvar el príncep. Va sostenir el seu cap per damunt de les onades, deixant que el corrent els portés fins a la costa.

Arrossegant-se va poder deixar-lo damunt la sorra de la platja. El va acariciar i el va besar amb molta tendresa. Es va quedar, cuidant-lo, cantant per a ell les més belles cançons durant tota la nit.

Quan va sortir el sol, va veure que el príncep despertava. Llavors, va tornar al fons del mar. Va tornar al seu món aquàtic amb el cor enamorat d'un príncep terrestre.

Va explicar a la seva àvia el que havia succeït:
– Ara només desitjo – li va dir – tornar al món exterior per a poder-lo veure. L'estimo. Desitjo viure amb ell a la terra!
– Però què dius, noieta? – la va interrompre l'àvia molt enfadada – La teva vida, el teu món, som nosaltres. Ni hi pensis en aquesta rucada!

La sireneta, llavors, va decidir anar a veure a la bruixa del mar. Tot i la repugnància que li produïa, sabia que només ella la podria ajudar. Va nedar cap a les profunditats passant per aigües tèrboles i remogudes, va creuar entre les pedres i algues enroscades com veritables serps i finalment va trobar el cau de la bruixa, envoltada de peixos amb punxes, taurons i serps. Allà la bruixa li va donar un beuratge que li permetria canviar la seva cua per unes cames, per poder sortir a la superfície.

La sireneta va prendre el beuratge i va nedar fins a la superfície. Mentre pujava va sentir un horrible dolor a la seva cua de peix. Quan va arribar a la costa tenia dues boniques cames. Va voler cantar de felicitat, però la bruixa li havia robat, de passada, la seva bella veu. Es va reclinar a la sorra recordant al seu estimat i es va adormir. Quan es va despertar, al seu costat estava el seu príncep, més bell i radiant que mai.
– Gràcies! – va exclamar ell – M'has salvat la vida, he vingut a aquesta platja cada dia a buscar-te. I avui, a la fi, he tingut la sort de trobar-te!

Ella el va mirar amb els ulls molt oberts i li va somriure.
– Però, qui ets? – va preguntar el príncep, afligit. La sireneta va negar amb el cap perquè no tenia veu per a respondre. El príncep llavors la va agafar de la mà i la va portar al palau.
– Et diré Aurora – li va dir. La sireneta va aprendre molts balls, va passejar per les muntanyes i va cavalcar pels prats, durant aquelles setmanes i sempre acompanyada pel seu príncep.

– Aurora – la va cridar un dia el príncep – et presento a l'Úrsula, és una princesa d'un país llunyà. Es quedarà amb nosaltres de visita. La sireneta, mentre saludava a l'Úrsula, va veure alguna cosa estranya en els seus ulls, una ombra de maldat es reflectia en ells.

Transcorrien els dies i el príncep s'acostava més i més a l'Úrsula, deixant sola a la pobra sireneta, que no deixava de pensar on havia vist aquells ulls.

Una nit, durant una festa a palau, l'Úrsula va cantar amb una veu molt bella. La sireneta va reconèixer llavors la seva pròpia veu, la veu que la bruixa li havia robat el dia que va transformar la seva cua de peix en cames de dona.

El príncep va quedar meravellat davant d'aquella veu, càlida, clara i tendra. Llavors va proposar a l'Úrsula que es casés amb ell.

La cerimònia s'havia de realitzar a alta mar. La nit de la boda, la sireneta estava molt bella, però més trista que mai.

Mirant el mar, va desitjar estar al costat de la seva família. Va ser llavors que van sorgir de l'aigua les seves germanes grans. Quina alegria va tenir en veure-les! La sireneta les va abraçar amb els ulls plens de llàgrimes.

Les germanes li van dir:
– Vam donar a la bruixa les nostres joies perquè ens expliqués tota la veritat i poder-te trobar.
– Escolta amb atenció germaneta – va dir la més gran -. Hi ha una manera de trencar l'encanteri de la bruixa. Si beses el príncep, aquest s'enamorarà novament de tu, tornaràs a tenir la teva veu i l'Úrsula tornarà a ser la bruixa dels mars.

La sireneta va somriure a les seves germanes i va entrar al saló on tots, reunits, esperaven la cerimònia de la boda.

Es va llançar als braços del príncep i va besar els seus llavis amb tot l'amor de la seva ànima. En aquell mateix moment es va trencar el malèfic embruixament.

El vaixell es va sacsejar amb violència i l'Úrsula va perdre tots els seus falsos encants. Convertida una altra vegada en bruixa, es va llançar a l'aigua.

I tots van poder escoltar dels llavis de la sireneta la veritat de la història.
– Com he pogut fer-te tant mal! – va dir el príncep commogut, i va afegir dolçament – Demano que em perdonis i acceptis, si és que encara m'estimes, que et protegeixi i et brindi el meu amor per a sempre. Desitges ser la meva esposa?

La sireneta el va mirar joiosa i va besar novament els seus llavis amb la mateixa tendresa que sentia per a ell des de la nit que el va conèixer.

La festa es va realitzar en un vaixell i va ser la boda més esplèndida que mai s'havia vist.

Les sirenes van nedar fins a la superfície per a cantar a l'uníson. Els peixos van alçar el cap per damunt de les onades fent brillar les seves escates daurades. Fins i tot el gran rei dels mars va pujar per a veure a la seva filla.

La sireneta, havent ja recuperat la veu, va cantar amb les seves germanes, omplint de goig el cor del príncep.

Un jove príncep desitjava casar-se, però amb una princesa de veritat. Havia recorregut els set mars, escalades totes les muntanyes del món i lluitat amb els més ferotges dracs, per a poder trobar una princesa de debò, però no havia tingut èxit.

A més a més, que no eren veritables princeses, totes tenien un defecte o altre: unes eren molt grasses, altres massa primes, unes molt altes, altres molt baixes, algunes tenien el nas molt gran i d'altres molt petit. En fi, que el príncep del nostre conte començava a estar una mica desesperat.

Després de cinc anys de buscar, el príncep va tornar al seu reialme molt trist i va concloure que al món ja no hi havia veritables princeses. I dit això va decidir tancar-se a la torre més alta del castell i allà s'hi va quedar.

Dies més tard, en un dia amb una forta tempesta, algú va trucar a la porta del palau. Com que els criats estaven molt espantats pels llamps que queien per la tempesta, el mateix rei va haver d'anar a obrir la porta.

Quan ho va fer, va veure una jove molt bonica amb un bonic vestit de seda blau teixit amb fils d'or i sabatilles de vidre. La noia estava completament xopa i les seves sabates deixaven anar força aigua a cada passa que donava. A més, les llargues trenes fetes amb el seu preciós cabell negre estaven també molles i regalimaven aigua com una font.
"Sa majestat, sóc una princesa i estic perduda. Podria passar la nit al seu palau?", va dir la jove fent una reverència.
"Una princesa? Va pensar el rei, doncs anem a veure si és cert". El rei se'n va endur la princesa a una de les estances perquè es canviés la seva roba humida.

Mentrestant, va ordenar als seus servents que preparessin una de les habitacions del palau i posessin sobre el llit deu matalassos i deu cobrellits

L'endemà, el rei va entrar a l'habitació de la princesa i li va preguntar: "Com has passat la nit?"
I la princesa va contestar: "Molt malament, hi havia alguna cosa dura al llit que no em va deixar dormir".

El rei va deixar anar una gran rialla i va sortir de l'habitació cridant per tot el palau: "És una princesa de veritat, És una princesa de veritat! Només una princesa de veritat pot ser tan sensible com per a sentir un pèsol sota de deu matalassos".

Va pujar fins a la torre més alta del castell on era el seu fill i li va explicar el que havia passat.

Tots dos van riure i ballar. El príncep es va canviar de roba per anar més mudat i va baixar de la torre per a conèixer la princesa.

El príncep va entrar a l'habitació i va veure la princesa. Ella el va mirar i en aquest instant tots dos van saber que estaven fets l'un per l'altre.

Dues setmanes després la boda es va celebrar a palau. Hi va haver una gran festa que va durar tota una setmana. El príncep i la princesa visqueren feliços per a sempre i el pèsol va ser enviat a un museu del regne.

Com cada estiu, a la Senyora Ànega es va posar a covar els seus ous i totes les seves amigues del corral estaven desitjoses de veure els seus aneguets, que sempre eren els més bonics de tots.

Va arribar el dia en què els aneguets van començar a obrir els ous a poc a poc i tots es van reunir al voltant del niu per a veure'ls per primer cop.

Un a un varen anar sortint, fins a sis preciosos aneguets, cadascun d'ells acompanyat pels crits d'alegria de la Senyora Ànega i de les seves amigues. Tan contentes estaven, que van trigar una mica a adonar-se que un ou, el més gran de tots set, encara no s'havia obert.

Tots van concentrar la seva atenció en l'ou que romania intacte, fins i tot els aneguets acabats de néixer, esperant veure algun signe de moviment.

Al cap de poc temps, l'ou es va començar a trencar i en va sortir un ànec somrient, més gran que els seus germans, però, sorpresa!, moltíssim més lleig i malgirbat que els altres sis.

La Senyora Ànega es moria de vergonya per haver tingut un aneguet tan lleig i el va apartar amb l'ala mentre atenia els altres sis. L'aneguet es va quedar molt trist perquè es va adonar que allà no el volien.

Van passar els dies i el seu aspecte no millorava, al contrari, empitjorava, ja que creixia molt de pressa, era molt prim i malgirbat, a més de bastant maldestre. Els seus germans li feien bromes pesades i se'n reien constantment, dient-li lleig i maldestre.

L'aneguet va decidir que havia de buscar un lloc on pogués trobar amics que de veritat el volguessin a pesar del seu aspecte desastrós i un matí, molt aviat, abans que es llevés ningú del graner, va fugir per un forat de la tanca.

Així arribà a una altra granja, on una vella el va recollir i l'aneguet va creure que havia trobat un lloc on per fi l'estimarien i el cuidarien, però també es va equivocar, ja que la vella era malvada i només volia que el pobre aneguet li servís de primer plat. I se n'anà d'allà corrent.

Va arribar l'hivern i l'aneguet lleig quasi es mor de fam, perquè havia de buscar menjar entre el gel i la neu i havia de fugir de caçadors que pretenien disparar-li.

Al final va arribar la primavera i l'aneguet va passar per un estany on va trobar les aus més belles que mai havia vist fins aleshores. Eren elegants, gràcils i es movien amb tanta distinció que es va sentir totalment acomplexat perquè ell era molt maldestre. De totes maneres, com no hi tenia res a perdre s'hi va apropar i els va preguntar si podia banyar-se també.

Els cignes, perquè eren cignes les aus que l'aneguet va veure a l'estany, li van respondre:
– Doncs és clar que sí, ets un dels nostres!

I l'aneguet va respondre
– No us burleu de mi! Ja sé que sóc lleig i malgirbat, però us heu de riure de mi per això
– Mira el teu reflex a l'estany – li van dir ells – i veuràs que no et mentim.

L'aneguet es va introduir incrèdul a l'aigua transparent i el que va veure el va deixar meravellat. Durant el llarg hivern s'havia transformat en un cigne preciós!. Aquell aneguet lleig i malgirbat era ara el cigne més blanc i elegant de tots els que hi havia a l'estany.

Així fou com l'aneguet lleig es va unir als seus i fou feliç per sempre.

Hi havia una vegada un emperador l'afecció més gran del qual eren els vestits. En tenia moltíssims, i passava hores i hores provant-se'ls i mirant-se en el mirall. Tot i ser tan vanitós, no era mal governant, i els seus súbdits l'estimaven.

Un dia es van presentar davant de l'emperador un parell de murris que afirmaven ser grans sastres. Van dir que podien confeccionar per a ell un vestit meravellós, quelcom únic i mai vist que el convertiria en l'admiració del món sencer.
– I a més de ser el vestit més bell que pugueu imaginar, les seves propietats màgiques us seran molt útils – va dir un dels dos murris.
– Sens dubte – va afegir l'altre -, ja que el vestit que us oferim només podrà ser vist per les persones intel·ligents.
– Realment , un vestit així em seria molt útil – va dir l'emperador -, perquè em permetria distingir als necis dels savis, la qual cosa és molt important per a un monarca. Digueu-me el que necessiteu per a fer-me aquest vestit i poseu-vos ràpidament a treballar en els telers del palau.

Els murris van demanar gran quantitat d'or, joies i seda, es van instal·lar en els telers i van fingir estar teixint, encara que no feien més que repetir gestos i moure les màquines amb les mans buides, com si treballessin amb fils invisibles.

A mesura que anaven passant els dies, l'emperador estava més nerviós, perquè anhelava tenir el meravellós vestit.

Un matí, va demanar al seu primer ministre que s'acostés als telers per a veure com anava la fabricació del teixit màgic. L'ancià primer ministre es va dirigir a les habitacions on estaven instal·lats els telers de palau i va veure als dos homes movent-se afanyadament, encara que sense res a les mans.

Molt sorprès, el ministre es va acostar a ells disposat a preguntar-los què estaven fent, però abans que pogués parlar, un dels murris li va dir:
– Quin honor que el primer ministre vingui a contemplar el nostre treball! Us agrada el teixit?

El ministre anava a dir que no veia res, però per por a passar per ignorant va dir que era preciós. Com els murris havien dit que només les persones intel·ligents podrien veure el vestit màgic, el ministre no es va atrevir a dir-li a l'emperador que no havia vist res de res; li va explicar les majors meravelles sobre el teixit que els dos homes estaven preparant i l'emperador va quedar molt satisfet.

Poc després, els dos murris es van presentar davant del monarca i li van dir que necessitaven més or i joies per al vestit. Al principi l'emperador es va mostrar sorprès, però com el seu ministre havia parlat tan bé del teixit, va acabar per donar-los el que demanaven.

Els dos murris van anunciar que el teixit estava preparat i que havien començat a cosir el vestit, i pocs dies després es van presentar amb les mans buides davant de l'emperador. Naturalment, aquest no va veure res, però per por a passar per ignorant va dir que era meravellós.
"Si el primer ministre, que és un home savi – va pensar l'emperador -, ha vist el vestit i jo no, vol dir que sóc un neci; però val més que els meus súbdits no se n'assabentin o em perdran el respecte."

De manera que l'emperador va anar dient a tothom que el vestit era magnífic i que tenia ganes d'estrenar-lo. Els murris van fingir que li emprovaven diverses vegades per a fer els últims ajustos i era realment graciós veure l'emperador en roba interior davant del mirall, fingint admirar un vestit inexistent.

Quan els murris van anunciar que el vestit estava preparat, l'emperador va organitzar una gran festa perquè tota la gent de la seva cort l'admirés. Quina seria la sorpresa dels cortesans en veure aparèixer al seu monarca en roba interior; però com havia corregut la veu que només les persones intel·ligents podien veure aquell vestit, ningú es va atrevir a dir que no veia res.

Un dels cortesans més necis i aduladors va començar a elogiar en veu alta l'inexistent vestit, i aviat el van imitar tots els altres. L'emperador va manar organitzar una desfilada perquè tothom pogués admirar el seu vestit nou.

Per por a passar per ignorant, ningú va dir res en veure l'emperador en roba interior, fins que una nena molt petita va cridar:
– L'emperador va despullat!

Llavors la gent del poble, que des d'un principi no s'havien atrevit a dir res, van començar a riure-se'n per sota el nas i a dir-se els uns als altres:
– L'emperador no porta cap vestit! L'emperador va en roba interior!

L'emperador i els cortesans també havien sentit el crit de la nena, i sabent que els vailets són més sincers que els adults, es van adonar que havien estat víctimes d'un engany. Però com tothom l'estava mirant, a l'emperador no se li va ocórrer una altra cosa que continuar caminant molt seriós.

Pel que fa als dos murris, falsos sastres, ja estaven lluny de la ciutat. S'havien escapat amb tot l'or i les joies que li havien tret al vanitós i ingenu emperador, i es diu que encara se'n riuen.

Hi havia una vegada un ancià poeta, molt bo i molt vell. Un capvespre, quan estava a casa, el temps es va posar molt dolent; fora plovia a bots i barrals, però l'ancià es trobava molt a gust a la seva habitació, assegut al costat de l'estufa, en la que cremava un bon foc i es torraven unes quantes pomes.
– Ni una peça de la roba els quedarà eixuta als infeliços que aquest temporal hagi agafat fora de casa -va dir, perquè era un poeta de molt bons sentiments.
– Obri'm! Tinc fred i estic tot xop! -va cridar un xiquet des de fora. I cridava a la porta plorant, mentre la pluja queia furiosa, i el vent feia tremolar totes les finestres.
– Pobrissó! -va dir el vell, obrint la porta. Estava davant d'ella un jovenet completament nu; l'aigua li regalimava pels llargs rínxols rossos. Tremolava de fred; en cas de no trobar refugi, segurament hauria mort, víctima de la inclemència del temps.
– Pobre noiet! -va exclamar el compassiu poeta, agafant-lo de la mà-. Vine amb mi, que t'escalfaré! Et donaré vi i una poma, perquè ets tan preciós.

I ho era, en efecte. Els seus ulls semblaven dues lluents estrelles, i els seus llargs i arrissats bucles eren com d'or pur, fins i tot estant xops. Era un verdader angelet, però estava pàl·lid de fred i tremolava tot el seu cos. Sostenia a la mà un arc magnífic, però espatllat per la pluja; amb la humitat, els colors de les seves fletxes s'havien esborrat i mesclat els uns amb els altres.

El poeta va asseure's al costat de l'estufa, va posar al noiet en la seva falda, va escórrer-li l'aigua dels cabells, li va calfar les manetes en les seves i li va preparar vi dolç. El noiet no va trigar a refer-se: el color va tornar a les seves galtes, i, saltant a terra, es va posar a ballar al voltant de l'ancià poeta.
– Ets un rapaç alegre! -va dir el vell-. Com et dius?
– Em dic Amor -va respondre el vailet-. No em coneixes? Aquí està el meu arc, amb el que tiro, pots creure'm. Mira, ja ha tornat el bon temps, i la lluna brilla.
– Però tens l'arc espatlat -va observar l'ancià.
– Mala cosa seria! -va exclamar el vailet, i, arreplegant-lo de terra, el va examinar amb atenció-. Bah!, ja s'ha assecat; no li ha passat res; la corda està ben tensa. El provaré! -. Va tensar l'arc, va posar-li una fletxa i, apuntant, va disparar precís, travessant el cor del bon poeta.- Ja veus que el meu arc no està espatllat! -va dir, i, amb una riallada, se'n va anar. S'hagués vist un vailet més roí! Disparar així contra el vell poeta, que l'havia acollit en la calenta habitació, s'havia mostrat tan bo amb ell i li havia donat tan exquisit vi i les seves millors pomes!

El bon senyor jeia a terra, plorant; realment li havien ferit en el cor.
– Oh, quin vailet tan pèrfid és aquest Amor! Ho explicaré a tots els nois bons, perquè estiguin previnguts i no juguin amb ell, perquè intentarà causar-los algun dany.

Tots els nois i noies bons als que va explicar allò que ha succeït es van posar en guàrdia contra les estratagemes d'Amor, però aquest va continuar fent-ne de les seves, perquè realment és de la pell del diable. Quan els estudiants sortien de les seves classes, ell marxa al seu costat, amb un llibre sota del braç i vestit amb levita negra. No el reconeixen i l'agafen del braç, creient que és també un estudiant, i llavors ell els clava una fletxa al pit.

Quan les noies venen d'escoltar al senyor capellà i han rebut ja la confirmació ell les segueix també. Sí, sempre va darrere de la gent. En el teatre s'asseu a la gran aranya, i tira flames perquè les persones creguin que és una llum, però potser!; massa tard descobreixen elles el seu error. Corre pels jardins i als voltants de les muralles. Sí, un dia va ferir en el cor a ton pare i a ta mare. Pregunta-les-ho, veuràs el que et diuen. Creu-me, és un vailet molt roí aquest Amor; mai vulguis tractes amb ell; vigila a tothom. Pensa que un dia va disparar, una fletxa fins a la teva anciana àvia; però d'això fa molt de temps. Ja va passar, però ella no l'oblida. Caram amb aquest diablet d'Amor! Però ara ja el coneixes i saps com n'és de dolent.

Vet aquí que una vegada hi havia un fabricant de joguines que va fabricar un exèrcit de soldats de plom, molt drets i elegants. Cadascun portava un fusell a l'espatlla, una jaqueta vermella, pantalons blaus i un barret negre alt amb una insígnia daurada al front. Com que no tenia prou plom per a fer l'últim soldadet, el va haver de deixar sense una cama.

Ben aviat, els soldadets es trobaven a la vitrina d'una botiga de joguines. Un senyor els va comprar per regalar-los al seu fill com a regal d'aniversari. Quan el nen va obrir la caixa, en presència els seus germans, el soldadet sense cama li va cridar molt l'atenció.

El soldadet es va trobar de sobte davant d'un castell de cartó amb cignes nedant a la vora, en un llac fet de miralls.

Davant de l'entrada hi havia una bonica ballarina de paper. Portava una faldilla rosada de tul i una banda blava sobre la qual hi havia un petit vidret que brillava com un diamant. La ballarina tenia els braços alçats i una cama aixecada cap enrere, de manera que aquesta cama no es veia. Era molt bonica!

"És la noia ideal per a mi", va pensar el soldadet de plom, convençut que a la ballarina li faltava una cama com a ell.

Aquella nit, quan ja tots a casa se n'havien anat a dormir, els joguets van començar a divertir-se. Un ninot molt trapella feia cabrioles mentre la resta de joguines ballaven i corrien per tot arreu.

Els únics joguets que no es movien eren el soldadet de plom i la bonica ballarina de paper. Immòbils, es miraven l'un a l'altre. De sobte, varen tocar les dotze de la nit. La tapa de la capsa de sorpreses es va obrir i d'ella en va sortir un follet d'expressió malvada.
– Tu què mires, soldat? – va cridar. El soldadet va seguir amb la mirada fixa endavant.
– D'acord. Doncs ja veuràs el que et passarà demà – va anunciar el follet.

L'endemà, el nen va jugar una estona amb el seu soldadet de plom i després el va posar a la vora de la finestra, que estava oberta. Potser fou el vent, o potser fou el follet dolent, la cosa és que el soldadet de plom va caure al carrer.

El nen va córrer cap a la finestra, però des del tercer pis no podia veure res.
– Puc baixar a buscar el meu soldadet? – va preguntar el nen a la criada. Però ella s'hi va negar doncs estava plovent a bots i barrals. La criada va tancar la finestra i el nen va haver de resignar-se a perdre la seva joguina.

A fora, uns nens del carrer jugaven sota la pluja. Van ser ells els que van trobar el soldadet de plom boca terrosa, amb el fusell clavat entre les llambordes.
– Fem-li un vaixell de paper! – va cridar un dels nens. Plovia tan fort que s'havia format com un petit riu per les vores dels carrers. Els nois van fer un vaixell amb un diari vell, hi van posar el soldadet i el van fer navegar.

El soldadet es mantenia rígid mentre el vaixell de paper es deixava endur pel corrent. Aviat es va ficar en una claveguera i per allà va continuar navegant.
"On aniré a parar?" va pensar el soldadet. "El culpable de tot això és el follet dolent. És clar que no m'importaria el que m'ha passat si estigués amb mi la bonica ballarina."

En aquest moment, va aparèixer davant seu una rata enorme.
– Atura't! – va cridar amb veu estrident –

Però el soldadet de plom no podia fer res per aturar-se. El vaixell de paper va continuar navegant per la claveguera fins que va arribar al canal. Però ja estava tan mullat que no podia continuar surant i va començar a naufragar.

Finalment, el vaixell de paper es va desfer completament i el soldadet de plom es va enfonsar a l'aigua. Just abans d'arribar al fons, un peix gran se'l va empassar.
– Que fosc que està aquí a dins! – va dir el soldadet de plom – Molt més fosc que a la caixa de joguines.

El peix, amb el soldadet a l'estómac, va nedar per tot el canal fins a arribar al mar. El soldadet de plom trobava a faltar l'habitació dels nens, les joguines, el castell de cartó i sobretot la seva bonica ballarina.
"Crec que no els tornaré a veure mai més", va sospirar amb tristesa.

El soldadet de plom no tenia cap idea d'on es trobava. D'altra banda, la sort va voler que uns pescadors passessin per allà i atrapessin el peix amb la seva xarxa.

El vaixell de pesca va tornar a la ciutat amb el seu carregament.

No va passar massa estona que el peix fresc ja era al mercat; allà on comprava la criada de la casa del nen.

Després de mirar la selecció de peixos, es va decidir pel més gros: era el que tenia el soldadet de plom a dins!

La criada va tornar a casa i li va donar el peix a la cuinera.
– Quin peix més bo! – va exclamar la cuinera quan el va veure.

De seguida, va agafar el ganivet i va començar a preparar el peix per a fer-lo al forn.
– Aquí hi ha alguna cosa dura – va murmurar. Després, plena de sorpresa, va treure el soldadet de plom.

La criada el va reconèixer immediatament.
– És el soldadet que li va caure al nen per la finestra! – va exclamar.

El nen es va alegrar moltíssim quan va saber que el seu soldadet de plom havia aparegut. El soldadet, per la seva banda, estava una mica atordit. Havia passat tant temps a la foscor!

Finalment, va adonar-se que estava altra vegada a casa.
A la taula va veure els mateixos joguets de sempre i també el castell amb el llac de miralls. Davant hi havia la ballarina, recolzada en una única cama.
Hauria plorat d'emoció si hagués tingut llàgrimes, però es va limitar a mirar-la. Ella el mirava també.

De sobte, el germà del nen va agafar el soldadet de plom dient:
– Aquest soldat no serveix per res. Només té una cama. A més, fa pudor de peix.

Tots van veure aterrits com el noi llençava el soldadet de plom al foc de la xemeneia. El soldadet va caure dret al bell mig de les flames. Els colors del seu uniforme desapareixien a mesura que es desfeia.

De sobte, una ràfega de vent va arrencar la ballarina de l'entrada del castell i la va portar com un ocell de paper fins al foc, al costat del soldadet de plom. Una flamarada la va consumir en un segon.

L'endemà, la criada va anar a netejar la xemeneia. En mig de les cendres va trobar un tros de plom en forma de cor. Al costat, negre com el carbó, hi havia el brillantet de la ballarina.

A la ciutat de Florència, no molt lluny de la "Piazza del Granduca", hi ha un carrer transversal que si no recordo malament, s'anomena "Porta Rossa". Allà, davant una espècia de mercat d'hortalisses, s'aixeca la curiosa figura d'un senglar de bronze, esculpit amb molta traça. Aigua clara i fresca flueix de la boca de l'animal, que amb el temps ha pres un color ver fosc. Només el morro brilla, com si l'haguessin polit – i així és en efecte – per l'acció de molts centenars de nens i pobres que, agafant-se a ell amb les mans, apropen la seva boca a la de l'animal per beure-hi.

A qualsevol foraster que arribi a Florència li és fàcil trobar el lloc; no ha de fer més que preguntar pel senglar de bronze al primer captaire que trobi, segur que el guiarà fins on és.

Era al vespre d'un hivern; les muntanyes estaven cobertes de neu, però al cel hi brillava la lluna plena; i la lluna plena en Itàlia és tan lluminosa com un dia gris d'hivern dels països nòrdics; i encara els guanya, perquè l'aire brilla i adquireix relleu, mentre que en el Nord el sostre de plom, fred i lúgubre, deprimeix a l'home, l'aixafa contra el terra, aquell terra humit i fred que un dia cobrirà el seu taüt.

Un nen esparracat s'havia passat tot el dia assegut en el jardí del Gran Duc, sota el sostre de pins, on inclús a l'hivern floreixen les roses per milers; un nen que podia passar per la imatge d'Itàlia, ja que era bell, somrient i, no obstant això, d'aspecte malaltís. Patia fam i set, ningú li donava un cèntim i en fer-se fosc – hora de tancar el jardí – el porter el va fer fora. Durant una llarga estona va estar entregat a les seves il·lusions en el pont que travessa l'Arno, contemplant les estrelles que reflectien en l'aigua, entre ell i el magnífic pont de marbre "della Trinitá"

Es va dirigir després cap al senglar de bronze, va agenollar-se en arribar-hi i, passant els braços al voltant del coll de la figura, va apropar la boca al lluent morro i va beure a grans glops de la seva fresca aigua. Al costat hi havia unes fulles d'enciam i dues o tres castanyes; allò va ser el seu sopar. Al carrer no hi havia ni una ànima; el nen estava completament sol; va asseure's sobre el dors del senglar, es va recolzar cap endavant, de tal forma que el seu arrissat caparró descansés sobre el de l'animal i, sense ni adonar-se'n, va quedar profundament adormit.

En tocar mitjanit, el senglar de bronze es va estremir, i el nen va sentir que deia: – agafa't fort noiet, que començaré a córrer! – I va emprendre la cursa, amb ell muntat al damunt. Estrany passeig! Primer van arribar a la "Piazza del Granduca", on el cavall de bronze de l'escultura del príncep els va acollir relligant. El policrom escut d'armes de les antigues cases consistorials brillava com si fos transparent, mentre el David de Miquel Àngel brandava la seva fona. Per tot arreu bullia una vida sorprenent. Els grups de bronze que representen Perseu i el segrest de les Sabines s'agitaven frenèticament; de la boca de les dones va sortir un crit mortal d'angúnia, que va ressonar a la gran plaça solitària.

El senglar de bronze es va aturar davant el "Palazzo degli Uffizi", sota l'arcada on es reuneix la noblesa a les festes del carnaval – Agafa't bé – va repetir l'animal – pujarem per aquesta escala – El nen romania callat, entre temorós i feliç.

Van entrar en una llarga galeria, que ell coneixia molt bé, ja que abans havia estat en ella. De les parets penjaven magnífics quadres, i hi havia escultures i busts, tot il·luminat per una vivíssima llum, com a ple dia. Però el més bonic va arribar quan es varen obrir les portes que donaven accés a una sala contigua. El noi no havia oblidat quan magnífic era allò, però mai ho havia vist tan esplendorós com aquella nit.

Hi havia allà una dona meravellosa que movia els membres graciosament, mentre dofins saltaven als seus peus, i la immortalitat brillava en els seus ulls. El món l'anomena la "Venus de Medici". Tot al seu voltant lluïen les estàtues de marbre, en les que la pedra semblava animada per la vida de l'esperit: Figures d'homes magnífics, un esmolant l'espasa – a causa d'això se l'anomena l'esmolador – més enllà el grup dels Pugilistes; l'espasa era esmolada, i els combatents lluitaven per la Deessa de la Bellesa.

El nen estava com enlluernat per tot aquella resplendor; les parets cremaven de color, i tot era vida i moviment. Però cap d'aquells personatges s'atrevia a sortir per complet del seu marc. La mateixa Deessa de la Bellesa, els Pugilistes i l'Esmolador, romanien en els seus llocs, perquè la Glòria que irradiava de la Madona, de Jesús i Sant Joan les mantenien subjectes. Les imatges dels sants no eren ja imatges, sinó els sants en persona.

Quina esplendor i quina bellesa de sala en sala! I el nen ho veia tot; el senglar de bronze avançava pas a pas entre tota aquella magnificència. Una visió eclipsava l'altre, però una sola imatge es va fixar en l'ànima del nen, segurament pels nens alegres i benaurats que hi sortien, i que el petit ja havia vist abans a la llum del dia.

Són molts els que passen per davant d'aquell quadre sense amb prou feines mirar-se'l, i, d'altra banda, hi ha un gran tresor de poesia. És Crist davallant als inferns; però al seu voltant no es veu als condemnats, sinó als pagans. El florentí "Angiolo Branzino" va pintar aquell quadre, el més sublim del qual és la certesa reflectida en el rostre dels nens, que aniran al cel: Dos d'ells ja s'abracen; un, molt petit, allarga la mà a un altre que encara està a l'abisme i que assenyala a si mateix, com dient: "Me'n vaig al cel!". Tots els restants romanien indecisos, esperant o inclinant-se humilment davant Jesús.

El nen va estar contemplant aquell quadre molta més estona que la resta. El senglar de bronze continuava aturat davant seu. Es va percebre un lleu sospir. Sortia de la pintura o del pit de l'animal? El nen va estendre el braç cap als petits del quadre i llavors el senglar va prosseguir el seu camí, sortint pel vestíbul.
– Gràcies, i que Déu et beneeixi, bon animal! – va exclamar el noi, acariciant la seva muntura, que baixava saltant les escales.
– Gràcies i que Déu et beneeixi a tu! – va respondre el senglar – jo t'he ofert un servei i tu me n'has ofert un altre a mi, perquè només amb una criatura innocent sobre el llom em son dades forces per a córrer Veus? Fins i tot puc entrar dins del cercle de llum que ve de la llàntia penjada davant del quadre de la Verge. A totes bandes puc dur-te, excepte a l'església; però si tu estàs amb mi, puc mirar a l'interior a través de la porta oberta. No baixis de la meva esquena; si ho fas, cauré mort, tal com em veus durant el dia al carrer de la Porta Rossa.
– Em quedaré amb tu, bon animal – va respondre el nen, i el senglar va reprendre veloç la cursa pels carrers de Florència, no aturant-se fins a arribar a la plaça on s'aixecava l'església de Santa Croce.

A la Xina, com saps molt bé, l'Emperador és xinès i xinesos són també tots els que l'envolten.
Fa ja molts anys que va passar el que ara t'explicaré, i per això val la pena que ho escoltis abans que la història quedi oblidada.

El palau de l'Emperador era el més esplèndid del món sencer, tot ell de la més delicada porcellana. Tot el que hi havia en el palau era tan preciós i fràgil, que calia tenir molta cura per a no trencar res. El jardí estava ple de flors meravelloses i de les més belles en penjaven campanetes de plata que sonaven perquè ningú pogués passar de llarg sense fixar-hi.

En el jardí imperial tot estava molt ben pensat. El jardí era tan extens que el mateix jardiner no en tenia idea de fins on arribava. Si caminaves, arribaves al bosc més esplèndid que et puguis imaginar, ple d'arbres immensos i grans llacs. Aquell bosc arribava fins al mar, fons i blau; grans embarcacions podien navegar per sota de les branques, i allà hi vivia un rossinyol que cantava tan meravellosament, que fins i tot el pobre pescador, que tot i que feinejava contínuament, quan a la nit sortia a retirar les xarxes, s'aturava uns minuts per a poder escoltar amb molta atenció els seus refilets.
– Déu sant, i que bell! -exclamava; però després havia d'atendre les seves xarxes i oblidar-se de l'ocell; fins a la nit següent, que, en arribar de nou al lloc, repetia:
– Déu sant, i que bell!

De tots els països arribaven viatgers a la ciutat imperial i n'admiraven el palau i el jardí; però quan sentien el cant del rossinyol, exclamaven:
– Això és el millor de tot!

De tornada a les seves terres, els viatgers parlaven d'ell, i els savis escrivien llibres i més llibres sobre la ciutat, el palau i el jardí, però sense oblidar-se mai del rossinyol, a qui feien grans lloances; i els poetes componien poemes inspiradíssims sobre el rossinyol que cantava en el bosc, al costat del mar.

Aquells llibres es van escampar per tot el món i alguns d'ells van arribar a les mans de l'Emperador. Es trobava assegut en la seva butaca d'or, llegint i llegint; de tant en tant feia amb el cap un gest d'aprovació, perquè estava molt satisfet de llegir aquelles magnífiques descripcions de la seva ciutat, del seu palau i del seu jardí. «Però el millor de tot és el rossinyol», deia el llibre.

«Què és això? -va pensar l'Emperador-. El rossinyol? Mai he sentit parlar d'ell. És possible que hi hagi un ocell així en el meu imperi, i precisament en el meu jardí? Ningú me n'ha informat. Ja està bé que un s'hagi d'assabentar d'aquestes coses pels llibres!»

I va manar cridar el majordom de palau, un personatge tan important, que quan una persona de rang inferior s'atrevia a dirigir-li la paraula o fer-li una pregunta, es limitava a contestar: «P!». I això no significa res.
– Segons sembla, hi ha aquí un ocell d'allò més notable, anomenat rossinyol -va dir l'Emperador-. Es diu que és el millor que existeix en el meu imperi; per què no se m'ha informat d'aquest fet?
– És la primera vegada que sento parlar d'ell -es va justificar el majordom-. Mai ha estat presentat a la Cort.
– Doncs ordeno que el rossinyol acudeixi aquesta nit a cantar davant la meva presència -va dir l'Emperador-. El món sencer sap el que tinc, menys jo.
– És la primera vegada que sento parlar d'ell -va repetir el majordom-. El buscaré i el trobaré.

Trobar-lo?, on? El dignatari es va cansar de pujar i baixar escales i de recórrer sales i corredors. Ningú de tots als qui va preguntar havia sentit mai a parlar del rossinyol. I el majordom, va tornar a veure l'Emperador, i li va dir que es tractava d'una d'aquelles faules que surten en els llibres.

– Vostra Majestat Imperial no ha de creure tot el que s'escriu; són fantasies i una cosa que anomenen màgia negra.
– Però el llibre en què ho he llegit me l'ha enviat el poderós Emperador del Japó -va replicar el Sobirà-; per tant, no pot ser una mentida. Vull sentir el rossinyol. Que acudeixi aquesta nit, davant la meva presència, per a cantar sota la meva especial protecció. Si no es presenta, manaré que tots els cortesans siguin colpejats a l'estómac en acabar el sopar.
– Tsing-pe! -va dir el majordom; i va tornar a pujar i baixar escales i a recórrer sales i corredors, i mitja Cort amb ell, perquè a ningú li feia gràcia que li colpegessin l'estómac. I tot era preguntar pel notable rossinyol, conegut arreu del món menys per la Cort.

Finalment, van trobar a la cuina una pobra noieta, que va exclamar:
– Déu meu! El rossinyol? És clar que el conec! Que bé canta! Cada nit em donen permís perquè porti algunes sobres de menjar a la meva pobra mare que està malalta. Viu allà a la platja, i quan estic de tornada, m'aturo a descansar al bosc a la vora del mar i sento cantar el rossinyol. I sentint-lo em venen les llàgrimes als ulls, com si la meva mare em besés. És un record que m'estremeix d'emoció i dolçor.
– Noieta frega plats -va dir el majordom-, et donaré un lloc fix en la cuina i permís per a presenciar el menjar de l'Emperador, si pots portar-nos allà on és el rossinyol; està citat per a aquesta nit.

Tots es van dirigir al bosc, cap al lloc on l'ocell acostumava a estar; mitja Cort prenia part en l'expedició. Avançaven molt de pressa quan de sobte una vaca es va posar a mugir.
– Oh! -van exclamar els cortesans-. Ja el tenim! Quina força per a un animal tan petit! Ara que hi penso, no és la primera vegada que el sentim.
– No, això és una vaca que mugeix -va dir la fregadora. Encara hem de caminar molt.

Després van sentir les granotes cantant en un toll.
– Magnífic! -va exclamar un cortesà-. Ja el sento, sona com unes campanes celestials.
– No, això són granotes -va contestar la noia-. Però crec que no tardarem a sentir-lo.

I de seguida el rossinyol es va posar a cantar.
– És ell! -va dir la noia-. Escolteu, escolteu! Allí està! – i va assenyalar un ocellet gris posat en una branca.
– És possible? -va dir el majordom-. Mai l'hauria imaginat així. Que vulgar! Segurament haurà perdut el color, intimidat per uns visitants tan distingits.
– El meu petit rossinyol -va dir en veu alta la noieta-, el nostre graciós Sobirà vol que cantis en la seva presència.
– Amb molt de gust! – va respondre l'ocell, i va reprendre el seu cant, que donava glòria sentir-lo.
– Semblen campanetes de vidre! -va observar el majordom.
– Mireu com es mou la seva gola! És estrany que mai l'haguéssim vist. Causarà sensació a la Cort.
– Voleu que torni a cantar per a l'Emperador? -va preguntar l'ocell, perquè creia que l'Emperador estava allí.
– El meu petit i excel·lent rossinyol -va dir el majordom – Tinc l'honor de convidar-lo a la gran festa d'aquesta nit al palau, on podrà delectar amb el seu magnífic cant a sa Imperial Majestat.
– Sono millor al bosc -va dir el rossinyol; però quan li van dir que era un desig del Sobirà, els va acompanyar gustós.

A palau tot havia estat polit i fregat. Les parets i el terra, que eren de porcellana, brillaven a la llum de milers de llums d'or; les flors més exquisides, amb les seves campanetes, havien estat col·locades en els corredors; les anades i vingudes dels cortesans produïen molts corrents d'aire i les campanetes no cessaven de sonar.

Al bell mig del gran saló on hi havia l'Emperador, hi havien posat una perxa d'or pel rossinyol. Tota la Cort estava present, i la noieta fregadora havia rebut autorització per a situar-se darrere de la porta, perquè tenia ja el títol de cuinera de la Cort. Tothom portava els seus vestits de gala, i tots els ulls estaven fixos en l'ocellet gris, en el moment que l'Emperador va fer signe que podia començar.

El rossinyol va cantar tan deliciosament, que les llàgrimes van venir als ulls del Sobirà; i quan el rossinyol les va veure lliscar per les seves galtes, va tornar a cantar millor encara, fins a arribar-li a l'ànima. L'Emperador va quedar tan complagut, que va dir que regalaria la seva xinel·la d'or al rossinyol perquè se la pengés al coll. L'ocell li va donar les gràcies, dient-li que ja es considerava prou recompensat i que no volia cap regal.
– He vist llàgrimes als ulls de l'Emperador; aquest és per mi el millor premi. Les llàgrimes d'un rei posseeixen una virtut especial. Déu sap que he quedat ben recompensat -i va reprendre el seu cant, amb la seva dolça i melodiosa veu.
– És l'adulació més amable i graciosa que he escoltat en la meva vida! -van exclamar les dames presents; i totes se'n van anar a omplir-se la boca d'aigua per a poder fer gàrgares quan algú parlés amb elles; perquè creien que també elles podien ser rossinyols.

Sí, fins i tot els lacais i les cambreres van expressar la seva aprovació, i això és dir molt, perquè són sempre els més difícils d'acontentar. Realment, el rossinyol va causar sensació. Es quedaria a la Cort, en una gàbia particular, amb llibertat per a sortir dues vegades durant el dia i una durant la nit. Van posar al seu servei deu criats, a cadascun dels quals estava lligat amb una cinta de seda que li van lligar a la poteta. La veritat és que no eren precisament de plaer aquelles excursions.

La ciutat sencera parlava del notabilíssim ocell, i quan dues persones es trobaven, se saludaven dient l'un: «Ros», i responent l'altre: «Sinyol»; després exhalaven un sospir, indicant que s'havien comprés. Va haver-hi fins i tot onze famílies que van posar el seu nom als seus fills, però ni un d'ells va ser capaç de donar ni una única nota.

Un bon dia l'Emperador va rebre un gran paquet on hi havia retolat: «El rossinyol».
– Heus ací un nou llibre sobre el nostre famós rossinyol -va exclamar l'Emperador.

Però va resultar que no era un llibre, sinó un petit enginy situat dins d'una gàbia, un rossinyol artificial, imitació del viu, però cobert totalment de diamants, robins i safirs. Només calia donar-li corda, i es posava a cantar una de les melodies que cantava el de veritat, alçant i abaixant la cua.

Portava una cinta lligada al coll i en ella estava escrit: «El rossinyol de l'Emperador del Japó és pobre en comparació amb el de l'Emperador de la Xina».
– Superb! -van exclamar tots, i l'emissari que havia portat l'au artificial va rebre immediatament el títol de Gran Portador Imperial de Rossinyols.
– Ara cantaran junts. Quin duo faran!

I els van fer cantar a duo; però la cosa no anava, perquè el rossinyol autèntic cantava a la seva manera, i l'artificial anava amb corda.
– No se li pot retraure -va dir el director de l'orquestra Imperial-; manté el compàs exactament i segueix el meu mètode al peu de la lletra.

Des d'aquell moment, l'ocell artificial va haver de cantar sol. Va aconseguir tant d'èxit com l'altre, i, a més, era molt més bonic, perquè brillava com un grapat de polseres i passadors. Va repetir trenta-tres vegades la mateixa melodia, sense cansar-se, i els cortesans volien tornar a sentir-la de nou, però l'Emperador va opinar que també el rossinyol vertader havia de cantar alguna cosa. Però, on s'havia ficat? Ningú s'havia adonat que, sortint per la finestra oberta, havia tornat al seu verd bosc.
– Què significa això? -va preguntar l'Emperador.

I tots els cortesans es van desfer en retrets i improperis, qualificant l'ocell de desagraït.
– Per sort ens queda el millor -van dir, i l'au mecànica va haver de cantar de nou, repetint per trenta-quatrena vegada la mateixa cançó; però com era molt difícil, no hi havia manera que els oients se l'aprenguessin.

El director de l'orquestra Imperial lloava l'art de l'ocell, assegurant que era molt superior al vertader, no sols pel que fa al plomatge i la quantitat de diamants, sinó també interiorment.
– Perquè fixin-se Les Vostres Senyories i especialment Sa Majestat, que amb el rossinyol de carn i os mai es pot saber què és el que cantarà. En canvi, amb el rossinyol artificial tot és determinat per endavant. Se sentirà tal cosa i tal altra, i res més. En ell tot té la seva explicació: es pot obrir i posar de manifest com funciona la intel·ligència humana, veient com estan disposades les rodes, com es mouen, com una s'engrana amb l'altra.
– Això pensem tots -van dir els cortesans, i el director de l'orquestra Imperial, va ser autoritzat perquè el diumenge següent mostrés el rossinyol al poble.
– Tots han de sentir-lo cantar – va dir l'Emperador.

I així es va fer, i va quedar la gent tan satisfeta com si s'haguessin emborratxat amb tè, perquè així és com el fan els xinesos; i tots van cridar: «Oh!», i, alçant el dit índex, es van inclinar profundament. Però els pobres pescadors que havien sentit el rossinyol autèntic, van dir:
– No està malament; les melodies s'assemblen, però li falta alguna cosa, no sé què.

El rossinyol de veritat va ser desterrat del país. L'ocell mecànic va estar d'aleshores ençà al costat del llit de l'Emperador, damunt d'un coixí de seda; tots els regals amb què l'havien obsequiat – or i pedres precioses – estaven escampats al seu voltant, i se li havia conferit el títol de Primer Cantor de Capçalera Imperial, amb categoria de número u al costat esquerre. Perquè l'Emperador considerava que aquest costat era el més noble, per ser el del cor, que fins als emperadors tenen a l'esquerra.

I el director de l'orquestra Imperial va escriure una obra de vint-i-cinc toms sobre el rossinyol mecànic; tan llarga i erudita, tan plena de les més difícils paraules xineses, que tothom va afirmar haver llegit i entès, perquè d'altra manera haurien quedat com uns ignorants i haurien rebut puntades de peu a l'estómac.

Així van transcórrer les coses durant un any; l'Emperador, la Cort i tots els altres xinesos se sabien de memòria el refilet del cant de l'au mecànica, i precisament per això els agradava més que mai; podien imitar-lo i ho feien. Els noiets pel carrer cantaven: «tsitsii, cluclucluk!», i fins i tot l'Emperador s'hi veia en cor. Era realment divertit.

Però vet aquí que una nit, estant el rossinyol en ple cant, l'Emperador, que ja s'havia adormit, va sentir de sobte un fort «cata-crac!» a l'interior del mecanisme; alguna cosa havia saltat. «Sxnurrrr!», va escapar-se la corda, i la música va parar.

L'Emperador va saltar del llit i va manar cridar el seu metge de capçalera; però, què hi podia fer l'home? Llavors va ser cridat el rellotger, qui, després de llargs discursos i manipulacions, va arreglar una mica l'au; però va dir que havien d'anar amb molta cura amb ella i no fer-la treballar massa, perquè els perns estaven molt gastats i no era possible substituir-los per d'altres de nous que asseguressin el bon funcionament de la música.

Quina desolació! Des de llavors només es va poder fer cantar el rossinyol una vegada a l'any, però també això era una imprudència; però en aquelles ocasions el director de l'orquestra Imperial pronunciava un breu discurs, emprant aquelles paraules tan intricades, dient que l'au cantava tan ben com abans, i no cal dir que tot el món hi estava d'acord.

Van passar cinc anys, quan vet aquí que una gran desgràcia va caure sobre el país. Els xinesos estimaven molt el seu Emperador, que ara estava malalt de mort. Ja havien elegit el seu successor, i el poble, al carrer, no parava de preguntar al majordom de Palau per l'estat de l'ancià monarca.
– P! -responia aquest, sacsejant el cap.

Fred i pàl·lid jeia l'Emperador en el seu gran i sumptuós llit. Tota la Cort el creia ja mort, i cadascú s'afanyava a oferir els seus respectes al nou sobirà. Els cambrers de palau sortien precipitadament per a parlar del succés, i les cambreres es van reunir en un te molt concorregut. En tots els salons i corredors hi havien estès draps perquè no se sentís el pas de ningú, i així regnava un gran silenci.

Però l'Emperador no havia expirat encara; s'estava molt rígid i pàl·lid en el seu luxós llit, amb les seves llargues cortines de vellut i massisses borles d'or. Per una finestra que s'obria a la part alta de la paret, la lluna il·luminava l'Emperador i el rossinyol mecànic.

El pobre Emperador respirava, amb gran dificultat; era com si algú se li hagués assegut sobre el pit. Va obrir els ulls i va veure que era la Mort, que s'havia posat la seva corona d'or al cap i sostenia en una mà el daurat sabre imperial, i en l'altra, el seu magnífic estendard. Al voltant, pels plecs dels cortinatges el miraven estranys caps, alguns horriblement lletjos, d'altres d'expressió dolça i plàcida: eren les bones i males obres de l'Emperador, que el miraven en aquells moments en què la mort s'havia assegut damunt el seu cor.
– Et recordes de tal cosa? -murmuraven una rere altra-. I de tal altra?-. I n'hi recordaven tantes que pobret estava completament suat.
– Jo no ho sabia! -s'excusava l'Emperador-. Música, música! Que soni el gran tambor xinès -va cridar- per a no sentir tot això que diuen!

Però els caps li continuaven parlant, i la Mort assentia amb el cap, al mode xinès, a tot el que deien.
– Música, música! -cridava l'Emperador-. Oh tu, ocellet d'or, canta, canta! Et vaig donar or i objectes preciosos, amb la meva mà et vaig penjar del coll la meva xinel·la daurada. Canta, canta ja!

Però l'ocell continuava mut, perquè no hi havia ningú per a poder donar-li corda, i la Mort encara mirava l'Emperador amb les seves grans òrbites buides; i el silenci era lúgubre.

De sobte va ressonar, procedent de la finestra, un cant meravellós. Era el petit rossinyol viu, era damunt d'una branca. Assabentat de la desesperada situació de l'Emperador, havia acudit a portar-li consol i esperança; i com més cantava, més empal·lidien i s'esfumaven aquells fantasmes. La sang corria amb més força pels debilitats membres del malalt, i fins i tot la Mort se li va acostar l'orella i li va dir:
– Segueix, bonic rossinyol, segueix.
– Sí, però, em donaràs el magnífic sabre d'or? Em donaràs la rica bandera? Em donaràs la corona imperial?

I la Mort li va anar donant aquells tresors a canvi d'altres tantes cançons, i el rossinyol va continuar cantant i cantant. La Mort va començar a recordar el seu silenciós cementiri on creixen les roses blanques, on les liles exhalen el seu aroma i on l'herba és humitejada per les llàgrimes dels supervivents. La Mort va sentir llavors nostàlgia del seu jardí i va sortir per la finestra, surant com una boira blanca i freda.
– Gràcies, gràcies! -va dir l'Emperador-. Bé et conec, ocellet celestial! Et vaig desterrar del meu regne, i, no obstant això, amb els teus cants has allunyat del meu llit els mals esperits, has espantat del meu cor la Mort. Com podré recompensar-te?
– Ja m'has recompensat -va dir el rossinyol-. Vaig arrancar llàgrimes als teus ulls la primera vegada que vaig cantar per a tu; això no ho oblidaré mai, perquè són les joies que acontenten el cor d'un cantor. Però ara dorm i recupera les forces, que jo continuaré cantant.

Així ho va fer, i el Sobirà va quedar sumit en un dolç son; quin son tan dolç i tan reparador! El sol entrava per la finestra quan l'Emperador es va despertar, sa i fort. Cap dels seus criats havia tornat encara, perquè tots el creien mort. Només el rossinyol encara cantava a la branca.
– Mai et separaràs del meu costat! -li va dir l'Emperador-. Cantaràs quan et vingui de gust; i pel que fa al rossinyol mecànic, el trencaré en mil trossos.
– No, no ho facis -va suplicar el rossinyol-. Ell va complir la seva missió mentre va poder; guarda'l com fins ara. Jo no puc niar ni viure a palau, però permeteu-me que vingui quan pugui; llavors em posaré al costat de la finestra i et cantaré perquè estiguis content i reflexionis. Et cantaré dels feliços i també dels que sofreixen; i del mal i del bé que es fa al teu voltant sense el teu coneixement. El teu ocellet cantor ha de volar a la llunyania, fins a la cabana del pobre pescador, fins a la teulada del llaurador, cap a tots aquells que viuen apartats de tu i de la teva Cort. Prefereixo el teu cor a la teva corona, encara que la corona exhala certa olor de cosa santa. Tornaré a cantar per a tu. Però has de prometre'm una cosa.
– El que vulguis! -va dir l'Emperador, incorporant-se amb la seva vestidura imperial, que ja s'havia posat, i oprimint contra el seu cor el pesat sabre d'or.
– Una cosa et demano: que no diguis a ningú que tens un ocellet que t'ho explica tot. Hi sortiràs guanyant!

I el rossinyol es va posar a volar.

Van entrar els criats a veure al seu difunt Emperador. Van entrar, sí, i l'Emperador els va dir: Bon dia!L'Emperador ja estava més eixerit que un gínjol i va seguir regnant amb molta saviesa durant molts anys gràcies a les informacions que li donava el seu amic rossinyol.

En un país molt llunyà hi vivia una bonica princesa anomenada Blancaneu, que tenia una madrastra, la Reina, molt vanitosa.

La madrastra preguntava al seu mirall màgic
– Mirallet, mirallet, digues, qui és la més bonica de totes les dones?

I el mirall contestava:
– Tu ets, oh Reina, la més bella de totes les dones.

I varen anar passant els anys. Un dia la Reina preguntà, com sempre, al seu mirall màgic:
– Mirallet, mirallet, digues, qui és la més bonica de totes les dones?

Però aquesta vegada el mirall va contestar:
– La més bella és Blancaneu.

Llavors la Reina, plena d'ira i d'enveja, va buscar un caçador i li ordenà:
– Emporta't Blancaneu al bosc, mata-la i com a prova d'haver realitzat el meu encàrrec, porta'm en aquest cofre el seu cor.

Però quan van arribar al bosc, el caçador sentí llàstima de la innocent jove i la va deixar fugir, substituint el seu cor pel d'un senglar. Blancaneu, en veure's sola, va sentir por i plorà. Plorant i caminant passà la nit, fins que, a trenc d'alba, va arribar a una clariana al bosc i descobrí allà una casa preciosa. Va entrar sense dubtar-ho. Els mobles eren petitíssims i, sobre la taula, hi havia set platets i set coberts diminuts. Va pujar a una habitació, que estava ocupada per set llitets. La pobra Blancaneu, esgotada després de caminar tota la nit pel bosc, va ajuntar tots els llitets i al moment es va quedar adormida.

A la tarda van arribar els propietaris de la casa, set nans que treballaven en unes mines i que s'admiraren en descobrir a Blancaneu. Llavors ella els explicà la seva trista història. Els nans suplicaren a la nena que es quedés amb ells i Blancaneu acceptà, es va quedar a viure amb ells i tots eren feliços.

Mentrestant, a palau, la Reina va tornar a preguntar al mirall:
– Mirallet, mirallet, qui és ara la més bella?
– Continua sent-ho Blancaneu, que ara viu al bosc a casa dels nans.

Furiosa i venjativa com era, la cruel madrastra es va disfressar d'innocent velleta i es dirigí cap a la caseta del bosc.

Blancaneu estava sola, perquè els nans estaven treballant a la mina. La malvada Reina va oferir a la nena una poma emmetzinada i quan Blancaneu li donà la primera mossegada, va caure desmaiada.

En tornar, ja de nit, els nans a casa seva, trobaren a Blancaneu estirada a terra, pàl·lida i quieta. Cregueren que havia mort i li construïren una urna de cristall perquè tots els animals del bosc se'n poguessin acomiadar.

En aquell moment va aparèixer un príncep muntat sobre un majestuós cavall i només contemplar a Blancaneu va quedar enamorat d'ella. Va voler acomiadar-se'n besant-la i de sobte, Blancaneu va tornar a la vida, perquè el petó d'amor que li havia fet el príncep va trencar l'encanteri de la malvada Reina.

Blancaneu es casà amb el príncep i varen expulsar a la cruel Reina. I des d'aleshores tots visqueren feliços.

Fa molt, molt de temps, a la pròspera ciutat d'Hamelín, va succeir una cosa molt estranya: un matí, quan els seus satisfets habitants van sortir de les seves cases, varen trobar els carrers envaïts per milers de ratolins que rondaven per totes bandes, devorant, insaciables, el gra dels seus graners i el menjar dels seus rebosts.

Ningú acabava de comprendre la causa d'aquesta invasió, i el que era encara pitjor, ningú sabia què fer per tal de posar fi a aquesta plaga tan irritant.

Per més que pretenguessin exterminar-los o, com a mínim, foragitar-los, semblava que cada vegada venien més i més ratolins a la ciutat. Tal era el nombre de ratolins que, dia rere dia, s'apoderaven dels carrers i les cases, tant que fins i tot els mateixos gats fugien espantats.

Davant la gravetat de la situació, les autoritats i persones més importants de la ciutat, que veien perillar les seves riqueses per la voracitat dels ratolins, van convocar el Consell i digueren: "Donarem cent monedes d'or a qui ens deslliuri dels ratolins".

Poc després es va presentar davant seu un flautista taciturn, alt i mal girbat, a qui ningú havia vist mai, i els digué: "La recompensa serà meva. Aquesta nit no quedarà ni un sol ratolí a Hamelín".
Dit això, va començar a passejar pels carrers i, mentre passejava, tocava amb la seva flauta una meravellosa melodia que encantava els ratolins, que sortint dels seus amagatalls seguien encantats les passes del flautista que tocava incansable la seva flauta.

I així, caminant i tocant, els portà a un lloc molt llunyà, tant que des d'allà ni tan sols es veien els murs de la ciutat.

Per aquell lloc passava un riu i, en intentar creuar-lo per seguir el flautista, tots els ratolins van morir ofegats.

Els hamelinesos, en veure's per fi lliures de les voraces tropes de ratolins, van respirar alleujats.

Ja tranquils i satisfets, van tornar als seus pròspers negocis, i tan contents estaven que organitzaren una gran festa per a celebrar el feliç desenllaç, menjant excel·lents viandes i ballant fins molt entrada la nit.

L'endemà al matí, el flautista es va presentar davant el Consell i reclamà als prohoms de la ciutat les cent monedes d'or promeses com a recompensa.

Però aquests, deslliurats ja del seu problema i cecs per la seva cobdícia, li van contestar: "Ves-te'n de la nostra ciutat! O potser et pensaves que pagaríem tant d'or per tan poca cosa com per tocar la flauta?".

I dit això, els prohoms del Consell d'Hamelín li donaren l'esquena, tot esclatant a riure.

Furiós per l'avarícia i el desagraïment dels hamelinesos, el flautista, igual que feu el dia anterior, va començar a tocar una dolcíssima melodia una vegada i una altra, insistentment.

Però aquesta vegada no eren els ratolins qui el seguien, sinó els nens de la ciutat, els quals, hipnotitzats per aquell so meravellós, anaven darrere de les passes de l'estrany músic.

Agafats de la mà i somrients, formaven una gran filera, sorda als precs i crits dels seus pares que, en va, entre plors de desesperació, intentaven impedir que seguissin al flautista.

Res aconseguiren i el flautista se'ls endugué lluny, ben lluny, tan lluny que ningú sabia on, i els nens, igual que els ratolins, mai més tornaren.

A la ciutat, només hi quedaren els seus opulents habitants i els seus rebostos plens i ben proveïts de viandes, protegides per les seves sòlides muralles i un immens mantell de silenci i tristesa.

I això fou el que succeí fa molts, molts anys, en aquesta deserta i buida ciutat d'Hamelín, on, per més que busqueu, mai hi trobareu ni un ratolí ni un nen.

Hi havia una vegada una princesa que jugava amb la seva pilota daurada al jardí del palau i va tenir la mala sort que la preciosa pilota botant i botant va anar a caure al pou.

Ella es va abocar al pou per intentar recuperar la pilota i amb gran sorpresa va veure que de l'aigua en sortia una granota molt lletja que li deia:
– No ploris, princesa. Si promets asseure'm a la teva taula, deixar-me menjar al teu plat d'or i deixar-me dormir al teu llit, et tornaré la teva bonica joguina.

La princesa ho va prometre i en aquell mateix moment la granota va sortir del pou amb la pilota d'or a la boca. La princesa va agafar la pilota i va marxar corrents cap a palau, oblidant completament la promesa que acabava de fer a la granota del pou.

Aquella mateixa nit el rei, el pare de la princesa, celebrava una gran festa a palau en honor d'uns invitats. Quan la festa i el banquet havien arribat al moment més important, es van sentir uns cops a la porta i una estranya veu va raucar:
– Princesa, has donat la teva paraula i ara has de complaure els desitjos de la teva granota.

La princesa espantada per aquella horrible granota, va demanar ajuda al seu pare, però el rei va dir amb molta solemnitat:
– La paraula reial ha de ser mantinguda. Si has fet una promesa, respecta-la!

Així doncs, que la pobra princesa no va tenir més remei que posar-se la granota a la seva falda i deixar-li menjar allò que li plagués del seu plat. Li feia tant de fàstic que va perdre la gana i ja no va menjar res més durant la resta de banquet.

La festa va continuar normalment. El rei i els seus convidats van anar fent la seva. Això sí, una mica sorpresos per la granota que menjava amb fruïció del plat de la princesa.

Quan la granota ja estava ben tipa i després de fer un bon rot, va raucar:
– Tinc son, Princesa, porta'm al teu llit!

La princesa va sortir corrents cap a la seva habitació fugint de la granota que la seguia fent grans salts. La princesa va tancar la porta ràpidament, però la granota va poder-hi entrar a l'últim moment i va posar-se dins del llit sense que ella se n'adonés.

La princesa estava intentant dormir quan va descobrir que dins del llit hi havia la granota. Va estar a punt de desmaiar-se, però va agafar-la amb la punta dels dits i la va llançar amb força a terra.

I de sobte es va produir un fet meravellós, la lletja granota es va convertir en un bell príncep que li va dir amb una veu preciosa:
– Estimada princesa, perdona que t'hagi fet passar aquesta mala estona, però és que una bruixa malvada m'havia fet aquest terrible encanteri. Només podia alliberar-me'n si una noia jove complia els meus desitjos. T'agraeixo de tot cor que hagis trencat l'encantament de la bruixa. Ara t'explicaré la meva història.

La princesa va passar tota la nit escoltant al príncep. I tot conversant, ja començava a clarejar, quan van arribar al final de la història del Príncep Granota.

Llavors es va sentir que arribava una carrossa pel camí del palau.
El Príncep va saltar d'alegria i va cridar:
– Ja ha arribat l'Enric, el meu fidel servent. Ell ens portarà fins al meu palau i allà ens casarem.

De bon matí el príncep va demanar la mà de la princesa al rei. La princesa i son pare van consentir feliços. La carrossa va començar el camí cap al palau del Príncep Granota, però uns pocs metres enllà es va sentir un fort cruixit. El príncep va cridar:
– Enric, s'ha trencat una roda!

I el fidel servent va respondre:
– Ha estat un cruixit d'alegria, senyor meu. Quan per la màgia negra vau ser embruixat, llaços d'or van lligar el meu cor. Ara que ja sou aquí, els llaços s'han trencat.

Així doncs, abans d'arribar la carrossa a palau tots els llaços d'or que lligaven el cor del fidel Enric s'havien desfet i van quedar escampats al bell mig del camí per la felicitat de la tornada del seu senyor.

La princesa i el príncep granota es van casar i van viure feliços tota la vida.

Una vegada fa molts anys, en un petit poble hi vivia un sabater i la seva dona. El negoci no funcionava gens bé, gairebé ningú comprava les sabates que feia el sabater i cada dia era una mica més pobre. Una nit, després de passar-se tot el dia cosint, va veure que només li quedava tela per confeccionar un únic parell de sabates. Després d'acabar la primera, va deixar la tela sobre la taula pensant que l'endemà ja acabaria de cosir la sabata que li faltava.

Aquella mateixa nit, quatre follets van entrar a la casa per la xemeneia i van confeccionar la sabata que faltava, també van aprofitar per retocar una mica l'altra sabata. Quan van acabar la feina van desaparèixer.

Al matí quan el sabater i la seva dona van despertar-se, no s'ho podien creure. Aquelles eren amb diferència, les sabates més boniques que havien vist mai. Però no entenien qui les havia acabat. Només obrir la botiga, un comerciant va entrar i va comprar el parell de sabates. En ser tan boniques el sabater va poder vendre-les per un bon grapat de diners. Amb aquells diners va comprar tela per confeccionar-ne un altre parell. Va deixar la tela sobre la taula i se'n va anar a dormir, pensant en les sabates que cosiria l'endemà.

Aquella nit els quatre follets van tornar a aparèixer per la xemeneia i van tornar a confeccionar un parell de sabates idèntiques a les de la nit passada. Després van desaparèixer.

Quan es van llevar, no se'n sabien avenir. Qui estava cosint aquelles sabates tan boniques? Com l'altra vegada, el sabater no va tardar gens a vendre aquell parell de sabates. El negoci començava a funcionar.

I així van passar un parell o tres de dies. Cada nit quan anava a dormir el sabater deixava sobre la taula la tela que havia comprat amb la venda de les sabates i els follets s'encarregaven de cosir-ne un parell de noves.

Sorpresos i curiosos per saber qui estava confeccionant aquelles sabates tan boniques, el sabater i la seva dona van fer veure que anaven a dormir, però es van quedar amagats darrere una porta. En veure aquells follets cosint amb tanta habilitat i delicadesa van quedar-se embadalits i van estar pensant com podien fer per agrair-los el que estaven fent. Van observar que els follets vestien amb roba molt vella i trencada. El matí següent, en lloc d'obrir la botiga, van dedicar-se a cosir vestits nous, sabates petites i barrets diminuts per aquells follets tan amables. Quan es va fer de nit, els van deixar sobre la taula i van anar a dormir. També hi van deixar el parell de sabates que els follets havien cosit la nit anterior.

Quan els follets van pujar a la taula i van veure aquell regal, es van emocionar molt. Van vestir-se amb les noves peces mentre saltaven, cantaven i jugaven. I saltant, van marxar per la finestra i van desaparèixer. El sabater i la seva dona mai més van tornar a veure els follets, però mai van oblidar el que havien fet per ells. No us preocupeu, el negoci va continuar funcionant perquè a partir d'allò les sabates del sabater van ser considerades les millors del poble.

En Jack vivia amb la seva mare, que era vídua, en una cabana al bosc.
Com que amb el temps va anar empitjorant la situació familiar, la mare va decidir enviar el seu fill a la ciutat, per intentar vendre l'única vaca que tenien.

El nen va posar-se en camí, portant la vaca lligada amb una corda, i a mig camí es va trobar un home que duia un sac ple de mongetes.
– Són unes mongetes meravelloses, màgiques, va dir-li l'home. – Si t'agraden, te les donaré a canvi de la vaca.

I en Jack va acceptar pensant que era un molt bon tracte. Va tornar cap a casa molt content, però la seva mare va quedar molt disgustada en veure el que havia fet el seu fill. Va agafar les mongetes i les va llençar per la finestra i va començar a plorar.

Quan l'endemà en Jack es va despertar, va tenir una gran sorpresa en veure que les mongetes havien crescut tant durant la nit, que les branques de la mongetera es perdien de vista. Es va començar a enfilar per la planta, amunt, amunt, fins que va arribar a un país desconegut que hi havia damunt dels núvols.

Va veure un castell, s'hi va apropar i hi va entrar. Allà hi va veure un gegant malvat, al que li agradava menjar nens i que tenia una gallina que ponia un ou d'or cada dia.

En veure-ho, en Jack va esperar que el gegant s'adormís, i agafant la gallina, va fugir corrents. Va arribar on era la mongetera i, baixant, baixant, va arribar fins a terra i va entrar amb la gallina a la cabana.

La mare, en veure aquesta gallina sorprenent, va estar molt contenta i des d'aquell dia van començar a vendre els ous d'or que la gallina posava cada dia.

I així van viure força bé, durant molt de temps, fins que la gallina va morir de vella.

Llavors en Jack va decidir tornar a pujar altra vegada per la mongetera i va anar cap al castell del gegant. Es va amagar darrere una cortina i va poder veure com l'amo del castell, aquell gegant al qual li agradava menjar nens, anava comptant monedes d'or que treia d'una bossa de cuir.

En Jack va tornar a esperar que el gegant s'adormís i, agafant el sac d'or, va començar a córrer cap a la mongetera gegant per tornar a baixar a la cabana.

D'aquesta manera mare i fill van tenir diners per viure molt de temps.
Però va arribar un dia en què la bossa de cuir plena de diners va quedar completament buida.

Llavors en Jack va decidir enfilar-se altra vegada per les branques de la mongetera fins a arribar al cim. Va anar una vegada més al castell del gegant i, un cop allà, va veure com el gegant feia anar una caixeta que, cada vegada que aixecava la tapa, deixava caure una moneda d'or.

Quan el gegant va sortir de l'habitació de la caixeta, en Jack va aprofitar per agafar-la i guardar-se-la. Però des del seu amagatall en Jack va veure que el gegant s'ajeia en un sofà mentre, un arpa, tocava tota sola sense que cap músic la fes anar. Tocava una música delicada que, mentre el gegant l'anava escoltant, s'anava quedant adormit.

Amb prou feines s'havia adormit el gegant, en Jack va agafar l'arpa i va començar a córrer. Però l'arpa estava encantada i, en agafar-la, va començar a cridar:
– Amo! Senyor meu! Desperti! Que m'estan robant!

El gegant es va despertar amb un bon ensurt i va sentir com, ja des de fora el castell, els crits repetien:
– Amo! Senyor meu! Desperti! Que m'estan robant!

Veient el que succeïa, el gegant va sortir corrent per perseguir el lladre.

I el gegant va començar a cridar:
– Així eres tu, el lladregot! Vine aquí que et menjaré! Torna'm l'arpa i tot el que m'has robat!

En Jack sentia les passes i les amenaces del gegant cada vegada més a prop, i en veure la mongetera, va començar a baixar-hi, sentint-se salvat. S'afanava molt, però va veure que el gegant havia decidit baixar darrere seu.

En arribar a terra, en Jack va començar a cridar a la seva mare:
– Mare! Mare! Porta'm la destral!

I quan la mare, va veure que darrere d'en Jack venia un gegant horrible, prou que va córrer per dur-li la destral.

En Jack va tallar la mongetera que de seguida va caure juntament amb el gegant, que encara era ben amunt, d'aquesta manera es van estimbar mongetera i gegant a terra.

Des d'aleshores, en Jack i la seva mare viuen feliços amb la moneda d'or que, la caixeta els dóna cada vegada que l'obren.

Hi havia una vegada una jove molt bella que no tenia pares, sinó madrastra, una viuda impertinent amb dues filles cadascuna més lletja que l'altra. Era ella la que feia els treballs més durs de la casa, i com els seus vestits estaven sempre tan tacats de cendra, tots l'anomenaven la Ventafocs.

Un dia el Rei d'aquell país va anunciar que anava a fer una gran festa a la qual convidava a totes les joves solteres del regne.
– Tu Ventafocs, no hi aniràs – va dir la madrastra – Et quedaràs a casa fregant el terra i preparant el sopar per a quan tornem.

Va arribar el dia del ball i la Ventafocs, molt trista, va veure sortir a les seves germanes cap al Palau Reial. Quan es va trobar sola a la cuina no va poder reprimir els seus plors.
– Per què seré tan desgraciada? – va exclamar – De sobte, va aparèixer la seva fada padrina.
– No et preocupis – va exclamar la fada- tu també podràs anar al ball, però amb una condició: quan el rellotge de Palau toqui les dotze campanades, hauràs de tornar sens falta.

I tocant-la amb la seva vareta màgica, va transformar el vestit ple de cendra en un meravellós vestit de festa. Un altre toc i va convertir una carabassa en la carrossa més magnifica de tot el reialme, i amb un últim toc, 3 ratolins van quedar convertits en els dos cavalls més bonics del regne i el xofer.

L'arribada de Ventafocs al Palau va causar admiració. En entrar a la sala de ball, el Rei va quedar tant pres de la seva bellesa que ballà amb ella tota la nit. Les seves germanastres no la van reconèixer i es preguntaven qui seria aquella jove.

Enmig de tanta felicitat, Ventafocs va sentir al rellotge de palau tocar les dotze.
– Oh! Déu meu! Haig d'anar-me'n! – va exclamar.
– Com una exhalació va travessar el saló i va baixar l'escalinata perdent en la fugida una sabata, que el Rei recollí enamorat.

Per trobar la bella jove, el Rei va idear un pla. Es casaria amb aquella que pogués calçar-se la sabata. Va enviar els seus heralds a recórrer tot el Regne. Les donzelles se la provaven en va, ja que no n'hi havia una a qui li anés bé la sabata.

Al final van arribar a casa de la Ventafocs, i evidentment les seves germanes no es van poder calçar la sabata, però quan se la va posar la Ventafocs, van veure amb gran sorpresa que li anava perfecte.

I així fou com el Príncep es casà amb la jove Ventafocs i visqueren molt feliços.

Hi va haver una vegada un rei i una reina que desitjaven molt tenir fills. Quan ja havien passat molts anys, la Reina va tenir una nena. Era tanta la seva alegria que el Rei va anunciar una gran festa pel bateig. Com a padrines de la petita Princesa, van convidar a totes les fades que van trobar al regne que eren set.

El Rei va preparar per a cada fada un regal: Un cofre fet d'or i pedres precioses.
Les fades, en agraïment, li van atorgar a la petita princesa un do cadascuna.
– Seràs la més bella de totes les donzelles!
– Tindràs la bondat d'un àngel!
– La gràcia d'una gasela!
– Ballaràs amb tota perfecció!
– Cantaràs com un rossinyol!
– Tocaràs tots els instruments musicals de meravella!

De sobte, una dona va entrar a la sala. Oh! Era la fada malvada, perduda des de feia molt temps!
– Us heu oblidat de mi! – va dir molt furiosa, i com a venjança va llançar un encanteri contra la Princesa: "El dia del teu aniversari número setze et punxaràs amb una agulla i moriràs!"

L'última de les fades bones, que encara no havia donat el seu regal, va dir amb veu dolça: Majestats, la vostra filla es punxarà el dit amb una agulla, però no morirà. Dormirà profundament i passats cent anys un príncep la despertarà.

El Rei, espantat, va ordenar que destruïssin totes les agulles del regne. Van passar així setze anys sense que els passés res, fins que un dia la Princesa, passejant pel gran castell, va descobrir una petita habitació.

Allà la fada malvada disfressada de vella, cosia amb agulla i fil – Mai havia vist res similar! – va exclamar la Princesa, prenent una de les agulles.

I llavors es va punxar el dit! tal com havia previst la fada malvada! A l'instant la princesa va caure a terra, quedant profundament adormida.

El Rei, desconsolat, va traslladar a la bella Princesa i la va ficar en el seu magnífic llit d'or i plata. Ràpidament, va fer cridar la fada bona que, en veure la gran tristesa de tots els habitants del castell, va dir al rei:
– Majestat, perquè la nostra Princesa no es trobi sola en el somni, tots dormiran i no es despertaran fins que ella es desperti.

Just després d'haver pronunciat aquestes paraules, tots al castell van caure adormits. A partir d'aquell moment, un bosc màgic va cobrir el castell. I així van passar cent anys fins que, un príncep ben plantat, muntat en el seu cavall va passar a la vora del lloc, llavors màgicament el seu cavall es va aturar. I tot just desmuntar, el bosc impenetrable que hi havia davant seu es va obrir davant dels seus ulls i va veure el castell.

El Príncep, intrigat, va entrar en aquell lloc, on tothom semblava dormir. Quan va arribar al magnífic llit d'or i plata, la bonica Princesa dormia. Bocabadat per la seva bellesa, es va inclinar i va posar suaument els seus llavis sobre les rosades galtes de la bonica jove. I la bella Princesa es va despertar! I amb ella també van despertar tots els habitants del castell!

Tots van començar a ballar d'alegria! L'endemà, les celebracions es van acabar amb un gran casament que va unir per sempre més a la bella Princesa i al valent Príncep enamorats.

Hi havia una vegada un home que tenia tres boniques cases a la ciutat i al camp, vaixella d'or i plata, mobles folrats de finíssim brocat i carruatges tots daurats. Però desafortunadament, aquest home tenia la barba blava; això li donava un aspecte tan lleig i terrible que totes les dones i les joves el defugien.

Una veïna seva, que era una dama distingida, tenia dues filles precioses.

Ell li va demanar la mà d'una d'elles, deixant a la seva elecció quina volia donar-li.

Cap de les dues volia i s'ho passaven de l'una a l'altra, ja que no volien resignar-se a tenir un marit amb la barba blava. Però el que menys els agradava era que en Barbablava ja s'havia casat més d'un cop i ningú sabia què se n'havia fet d'aquelles altres dones.

Barbablava, per a convèncer-les, les va portar amb sa mare i tres o quatre de les seves millors amigues, i alguns joves de la comarca, a una de les seves cases de camp, on van romandre vuit dies complets.

El temps passava en passejades, caceres, pesca, balls, banquets, berenars i sopars; ningú dormia, i es passaven la nit entre bromes i divertiments.

En definitiva, tot va anar tan bé que la més petita de les dues germanes va començar a trobar que l'amo de la casa ja no tenia la barba tan blava i que era un home molt correcte.

Tan aviat van arribar a la ciutat, va quedar arranjada la boda.

Al cap d'un mes, Barbablava li va dir a la seva dona que havia de viatjar a províncies durant com a mínim sis setmanes per un negoci important; li va demanar que es divertís en la seva absència, que fes venir a les seves bones amigues, que les dugués al camp si així ho desitjaven, que s'ho passés bé.

– Aquí tens, li va dir, les claus dels dos guardamobles. Aquestes són les de la vaixella d'or i plata que no es fa servir cada dia, aquí estan les dels estoigs on guardo les meves pedreries, i aquesta és la clau mestra de totes les estances. Pel que respecte a aquesta claueta, és la del gabinet al fons de la galeria del meu despatx: Obre-ho tot, ves a tot arreu, però us prohibeixo entrar en aquest petit gabinet, i us ho prohibeixo de tal manera que si arribeu a obrir-lo, tot ho podeu esperar de la meva còlera.

Ella va prometre complir exactament amb el que se li acabava d'ordenar; i ell, després d'abraçar-la, va pujar al seu carruatge i va començar el seu viatge.

Les veïnes i les bones amigues no es van fer pregar per anar a casa de la noia, tan impacients com estaven per veure totes les riqueses de casa seva, i no havien gosat a anar-hi mentre el marit hi era present a causa de la seva barba blava que els feia por.

Immediatament, es van posar a recórrer les habitacions, els gabinets, els armaris de vestits, que guardaven gelosament cadascun vestits cada vegada més bonics i més rics. Van pujar ràpidament als guardamobles, on no es cansaven d'admirar la quantitat i magnificència de les tapisseries, dels llits, dels sofàs, dels canelobres, de les taules i dels miralls on un es podia veure de cap a peus, els marcs dels quals, uns de vidre, altres de plata o de plata acabada en or, eren els més bells i magnífics que mai haguessin vist.

No paraven de plorar i envejar la felicitat de la seva amiga que, d'altra banda, no es divertia gens en veure tantes riqueses per la impaciència que tenia per anar a obrir el gabinet del despatx del seu marit.

Tan punxant era la seva curiositat que, sense considerar que deixar-les soles era una falta de cortesia, va baixar per una estreta escala secreta i tan precipitadament ho va fer que va estar a punt de trencar-se els ossos dues o tres vegades.

En arribar a la porta del gabinet, s'hi va aturar una estona, pensant en la prohibició que li havia imposat el seu marit, i tement que aquesta desobediència pogués portar-li alguna desgràcia. Però la temptació era tan gran que no va poder superar-la: va agafar doncs la clau i, tremolant va obrir la porta del gabinet.

En un primer moment no va veure res perquè les finestres estaven tancades; però poca estona després va començar a entreveure que el terra es trobava tot cobert per sang coagulada i, que en aquesta sang s'hi veien reflectits els cossos de vàries dones mortes i lligades a les muralles (eren totes les dones que havien estat dones de Barbablava i que ell havia degollat una rere l'altra).

Creia que s'estava a punt de morir de por i la clau del gabinet que havia tret del forrellat, li va caure de la mà.

En refer-se una mica , va agafar la clau, va tornar a sortir i va tancar la porta; va pujar a la seva habitació per recuperar una mica la calma; però no ho aconseguia de tan commoguda que estava.

Havent observat que la clau del gabinet estava tacada de sang, la va netejar dues o tres vegades, però la sang no se n'anava; per molt que la netegés i la refregués amb sorra, la sang sempre estava allà, ja que la clau era màgica, i no hi havia manera de netejar-la totalment: si se li treia la taca d'un costat, n'apareixia una altra en l'altre.

Barbablava va tornar del seu viatge aquella mateixa tarda dient que en el camí havia rebut cartes informant-lo que l'assumpte motiu del viatge tot just s'acabava a favor seu. La seva dona va fer tot el que va poder per demostrar-li que estava encantada amb la seva tornada inesperada.

L'endemà, ell li va demanar que li tornés les claus i ella els hi va tornar, però amb una mà tan tremolosa que ell va endevinar sense esforç tot el que havia passat.
– I per què, li va dir, la clau del gabinet no està amb la resta?
– Me la dec haver deixat, va contestar ella, allà dalt, damunt la meva taula.
– No deixis de tornar-me-la aviat, va dir Barbablava.

Després d'endarrerir l'entrega vàries vegades, no va tenir més remei que donar-li la clau.
Havent-la examinat, Barbablava va dir a la seva dona:
– Per què hi ha sang a la clau?
– No ho sé, va respondre la pobra dona, pàl·lida com una morta.
– No ho sabeu, va respondre Barbablava, doncs jo ho sé molt bé. Heu tractat d'entrar al gabinet! Doncs bé, senyora, entrareu i ocupareu el vostre lloc juntament amb les dames que allà heu vist.

Ella es va llançar als peus del seu marit, plorant i demanant-li perdó, amb totes les demostracions d'un veritable penediment per no haver estat obedient. Hauria entendrit fins a una roca, bonica i afligida com estava; però Barbablava tenia el cor més dur que una roca.
– Ha de morir, senyora, li va dir, i de seguida.
– Doncs ja que haig de morir, va respondre ella amb els ulls banyats en llàgrimes, doneu-me una mica de temps per resar.
– Us dono mig quart d'hora, va replicar Barbablava, i ni un moment més.

Quan va estar sola, va cridar a la seva germana i li va dir:
– Anna (perquè així es deia), germana meva, t'ho suplico, puja a la part més alta de la torre, per veure si venen els meus germans, van prometre venir a veure'm avui, i si els veus, fes-los senyals perquè s'afanyin.

Anna va pujar a la part més alta de la torre, i la pobra afligida cridava de tant en tant:
– Anna! Germana meva, no veus venir ningú?
I la germana contestava:
– No veig més que el sol que brilla i l'herba que creix.

Mentrestant Barbablava, amb un enorme ganivet a la mà, cridava amb totes les seves forces a la seva dona:
– Baixa aviat o pujaré a buscar-te!
– Espereu un moment més, si us plau, responia la dona; i a continuació exclamava en veu baixa: Anna, germana meva, no veus venir a ningú?
I la germana Anna responia:
– No veig més que els sol que brilla i l'herba que creix.
– Baixa ja!, cridava Barbablava, o pujaré jo!
– Vinc de seguida, responia la seva dona; i després suplicava: Anna, germana meva, no veus venir a ningú?
– Veig, va respondre Anna, una gran polseguera que ve d'aquest costat.
– Són els meus germans?
– Ai no germaneta! És un ramat d'ovelles.
– No penses baixar?, cridava Barbablava.
– En un moment més, va respondre la seva dona; i ràpidament preguntava: Anna, germana meva, no veus venir a ningú?
– Veig, va respondre ella, a dos genets que venen cap aquí, però estan lluny encara. Lloat sia déu!, va exclamar un instant després, són els meus germans; els estic fent senyals tant com pugui perquè s'afanyin.

Barbablava es va posar a cridar tan fort que tota la casa tremolava. La pobra dona va baixar i es va llançar als seus peus, plorant embogida.
– És inútil, va dir Barbablava, ha de morir.

Després la va agafar pels cabells amb una mà, i aixecant l'altra amb el ganivet es va disposar a tallar-li el cap. La dona infeliç, girant-se cap a ell i mirant-lo amb ulls caiguts, li va demanar que li concedís un moment.
– No, no, va dir ell. I alçà el braç.

En aquell mateix moment van colpejar tan fort la porta que Barbablava va aturar-se bruscament; en obrir-se la porta van entrar els dos genets que, espasa en mà, van córrer directes cap a Barbablava.

Aquest va reconèixer ràpidament als germans de la seva dona; un era drac de l'exèrcit i l'altre mosqueter, de tal manera que va córrer a amagar-se; però els dos germans el van perseguir que el van atrapar abans que pogués fugir.

El van travessar amb les seves espases i el van deixar mort. La pobra dona estava gairebé tan morta com el seu marit, i ni tenia forces per aixecar-se i abraçar als seus germans.
Va succeir que Barbablava no tenia hereus, de manera que la seva dona va passar a ser propietària de tots els seus béns.

Va fer servir part de la seva fortuna per casar la seva germana Anna amb un jove gentil que l'estimava des de feia molt de temps; una altra part per comprar els càrrecs de Capità pels seus dos germans; i la resta per a casar-se ella mateixa amb un home molt correcte i que li va fer oblidar els mals moments passats amb Barbablava.

Cada vespre en tornar del col·legi uns nois tenien el costum d'anar a jugar al jardí del gegant.

Era un gran jardí solitari, amb una gespa verda i suau. Brillaven aquí i allà boniques flors sobre la gespa i hi havia dotzenes de presseguers que a la primavera es cobrien amb milers de flors blanques i rosades i que a l'estiu donaven bells i dolços fruits.

Els ocellets, damunt les branques, cantaven deliciosament i els noiets sovint feien pauses en els seus jocs per a escoltar-los.
– Que feliços som aquí! -es deien els uns als altres.

Un dia va tornar el gegant. Havia anat a visitar al seu amic l'ogre de Cornualles, i havia passat set anys vivint a casa del seu amic. Set anys després com ja s'havien dit tot el que s'havien de dir perquè la seva conversa era limitada, així que va decidir tornar al seu castell.

En arribar, va veure els vailets que jugaven al seu jardí.
– Què hi feu aquí? -els va cridar amb veu agra.

I tots els xiquets van fugir.
– El meu jardí és per a mi només -va cridar el gegant-. Tots ho han d'entendre així i no permetré que ningú que no sigui jo s'esbargeixi al meu jardí.

Llavors va encerclar el jardí amb un mur molt alt i hi va posar aquest cartell:
QUEDA PROHIBIDA L'ENTRADA
SOTA LES PENES LEGALS CORRESPONENTS.

Era un gegant molt egoista. Els pobres noiets no tenien cap lloc d'esbarjo. Van intentar jugar a la carretera; però era plena de pols, tota plena de pedres esmolades i no els agradava.

Van agafar el costum de passejar-se, una vegada acabades les seves classes, al voltant de l'alt mur, per a parlar del fantàstic jardí que hi havia a l'altre costat.

Llavors va arribar la primavera i tot el país es va omplir d'ocells i floretes. Excepte al jardí del gegant egoista on continuava sent hivern. Els pardals, des que no hi havia noiets, no tenien interès a cantar i els arbres s'oblidaven de florir.

Una vegada una bonica flor va alçar el cap sobre la gespa; però en veure el cartell es va entristir tant pensant en els vailets, que es va deixar caure a terra, tornant-se a adormir.

Els únics que es van alegrar van ser el gel i la neu.
– La primavera s'ha oblidat d'aquest jardí -exclamaven- Gràcies a això podrem viure-hi tot l'any.

La neu va estendre el seu gran mantell blanc sobre la gespa i el gel va revestir de plata tots els arbres.
Llavors van invitar al vent del Nord a que vingués a passar una temporada amb ells.

El vent del Nord va acceptar i va venir. Estava embolicat en pells. Bramava durant tot el dia pel jardí.
– Aquest és un lloc deliciós -deia- Invitem també a la calamarsa.

I va arribar així mateix la calamarsa. Cada dia, durant tres hores, tocava el tambor damunt la coberta del castell fins que va trencar moltes pissarres. Llavors es va posar a donar voltes al jardí, tan ràpid com va poder. Anava vestida de gris i el seu alè era de gel.
-No comprenc per què la primavera triga tant a arribar -deia el gegant egoista quan mirava per la finestra i veia el seu jardí blanc i fred-. Tant de bo canviï aviat el temps!

Però la primavera no arribava i l'estiu tampoc. La tardor va portar fruits d'or a tots els jardins, però no en va donar cap al jardí del gegant.
– És massa egoista -va dir-se la tardor.

I era sempre hivern a casa del gegant, i el vent del Nord, la pedra, el gel i la neu dansaven enmig dels arbres.

Un matí el gegant, encara estirat al seu llit, però ja ben despert, va sentir una música deliciosa. Va sonar tan dolçament a les seves oïdes, que va imaginar-se que els músics del rei passaven per allí. En realitat era un passerell que cantava davant de la seva finestra; però com no havia sentit un ocell cantant al seu jardí des de feia molt de temps, li va semblar la música més bella del món.

Llavors la pedra va deixar de ballar sobre el seu cap i el vent del Nord va deixar de rugir. Un perfum deliciós va arribar fins a ell per la finestra oberta.
– Crec que ha arribat a la fi la primavera -va dir el gegant.

I botant del llit va abocar-se per la finestra i va mirar. Sabeu què va ser el que va veure? Va veure un espectacle extraordinari. Per un forat del mur, els noiets havien entrat al jardí enfilant-se a les branques dels arbres. Damunt tots els arbres que aconseguia veure hi havia un vailet, i els arbres se sentien tan feliços de sostenir novament als noiets que s'havien cobert de flors i agitaven graciosament els seus braços sobre els caps dels nens.

Els ocells voleiaven cantant amb delícia i les flors reien aixecant els seus caps sobre la gespa.
Només en un racó, en el racó més apartat del jardí, continuava sent hivern.

Allí hi havia un nen molt petit. Tan petit era, que no havia pogut arribar a les branques de l'arbre i es passejava al seu voltant plorant amargament.

El pobre arbre estava encara cobert de gel i de neu, i el vent del Nord bufava i rugia per sobre d'ell.
– Puja ja, noi -deia l'arbre.

I li allargava les seves branques, inclinant-se tot el que podia, però el noiet era massa petit.
El cor del gegant es va entendrir en mirar cap a fora.
«Que egoista he estat! -va pensar-. Ja sé per què la primavera no ha volgut venir aquí. Vaig a ajudar a pujar a aquell pobre petitó a la branca de l'arbre, després enderrocaré el mur, i el meu jardí serà ja sempre el lloc d'esbarjo dels petits.»

Estava veritablement penedit del que havia fet. Llavors va baixar les escales, va obrir novament la porta i va entrar en el jardí. Però quan els xiquets el van veure, van quedar tan aterrits que van fugir i el jardí es va quedar altra vegada completament hivernal.

Únicament el noiet més petit no havia fugit doncs els seus ulls estaven tan plens de llàgrimes que no va veure venir el gegant. I el gegant va anar fins allà, el va agafar afectuosament amb les seves mans i el va posar damunt l'arbre. I l'arbre immediatament va florir, els ocells van venir a les seves branques i es van posar a cantar i el noiet va estendre els seus braços, es va abraçar al coll del gegant i el va besar.

I els altres noiets, veient que el gegant ja no era dolent, van tornar a entrar al jardí i la primavera els va acompanyar.
– Des d'ara aquest és el vostre jardí, petitons -va dir el gegant.

I agafant un martell molt gran, va enderrocar completament el mur. I quan els pagesos van anar al migdia a mercat, van veure el gegant jugant amb els nens en el jardí més bell que es pugui imaginar. Van estar jugant durant tot el dia i a la nit van anar a dir adéu al gegant.
– Però on està el vostre company? -els va preguntar-. Aquell noi que vaig pujar a l'arbre?

A ell era a qui estimava més el gegant, perquè l'havia abraçat i besat.
– No ho sabem -van respondre els xiquets-; se n'ha anat.
– Digueu-li que vingui demà sense falta -va respondre el gegant.

Però els noiets van contestar que no sabien on vivia i fins aquell dia no l'havien vist mai. I el gegant es va quedar molt trist. Cada vespre a la sortida del col·legi venien els nois a jugar amb el gegant, però aquest ja no va tornar a veure el petitó a qui volia tant. Era molt bondadós amb tots els xiquets, però trobava a faltar al seu primer amiguet i parlava d'ell amb freqüència.
– Com m'agradaria veure'l! -solia dir.

Van passar els anys i el gegant va envellir i va anar debilitant-se. Ja no podia prendre part en els jocs; romania assegut en una gran butaca veient jugar als noiets.
– Tinc moltes flors belles -deia- però els noiets són les flors més belles.

Un matí d'hivern, mentre es vestia, va mirar per la finestra. Ja no detestava l'hivern; sabia que no és sinó el son de la primavera i el repòs de les flors. De sobte es va fregar els ulls, atònit, i va tornar a mirar amb atenció. Realment era una visió meravellosa. En un extrem del jardí hi havia un arbre quasi cobert de flors blanques. Les seves branques eren totes d'or i penjaven d'elles fruits de plata; sota aquell arbre hi havia el petitó que estimava tant.

El gegant es va precipitar per les escales ple d'alegria i va entrar en el jardí. Va córrer per la gespa i es va acostar al noiet. I quan va estar al costat d'ell, la seva cara va enrogir de còlera i va exclamar:
– Qui s'ha atrevit a ferir-te?

En les palmes de la mà del xiquet i en els seus peuets es veien els senyals sagnants de dos claus.
– Qui s'ha atrevit a ferir-te? -va cridar el gegant- digues-m'ho. Aniré a agafar la meva espasa i el mataré.
– No -va respondre el noiet-, aquestes són les ferides de l'Amor.
– I qui és aquest? -va dir el gegant.

Un temor respectuós el va envair, fent-lo caure de genolls davant del petitó.
I el xiquet va somriure el gegant i li va dir:
– Em vas deixar jugar una vegada en el teu jardí. Avui vindràs amb mi al meu jardí, que és el Paradís.

I quan van arribar els noiets aquell vespre van trobar el gegant estès, mort, sota l'arbre, tot cobert de flors blanques.

Un moliner va deixar com única herència als seus tres fills el seu molí, un ase i el seu gat. El repartiment va ser ben senzill: no es va necessitar cridar ni a l'advocat ni al notari, ja que haurien consumit tot el pobre patrimoni.

El més gran va rebre el molí, el segon es va quedar amb l'ase i el menor li va tocar només el gat.

Aquest es lamentava de la seva mísera herència:
– Germans – deia -, podreu guanyar-vos bé la vida treballant junts, però respecte a mi, després de menjar-me el meu gat i de fer-me un maniguet amb la seva pell, moriré de fam.

El gat, que sentia aquestes paraules, però es feia el desentès, li va dir en to seriós i pausat:
– No heu d'entristir-vos, senyor meu, no heu de fer més que proporcionar-me una bossa i un parell de botes per caminar entre els matolls, i veureu que la vostra herència no és tan pobre com penseu.

Tot i que l'amo del gat no tenia gaires il·lusions sobre això, l'havia vist donant tantes mostres d'agilitat per a caçar rates i ratolins, com ara penjar-se dels peus o amagar-se a la farina per fer-se el mort, que no va desesperar en veure's auxiliat per ell en la seva misèria.

Quan el gat va tenir el que va demanar, es va calçar les botes i ficant-se la bossa al coll, va subjectar els cordills d'aquesta amb les dues potes davanteres, i es va dirigir a un camp on hi havia molts conills. Va posar segó i herbes en el seu sac i tombant-se a terra com si fos mort, va esperar que algun conillet, poc coneixedor encara de les astúcies d'aquest món, vingués a ficar el seu morro a la bossa per menjar el que hi havia dins. Encara no s'havia tombat del tot, quan es va veure satisfet. Un conillet babau es va ficar al sac i el mestre gat, estirant els cordills, el va tancar i el va matar sense misericòrdia.

Molt content amb la seva presa, va anar a veure el rei i va demanar parlar amb ell. El van fer pujar a l'habitació de Sa Majestat on, tot entrant, va fer-li una gran reverència i li va dir:
– Vet aquí, majestat, un conill de camp que el senyor marquès de Carabàs (era el nom que havia inventat pel seu amo) m'ha encarregat obsequiar-vos de part seva.
– Digueu-li al teu amo, va respondre el rei, que li dono les gràcies i que m'agrada molt.

En una altra ocasió, es va amagar en un camp de blat, deixant sempre el seu sac obert, i quan hi entraren dues perdius, va estirar els cordills i va caçar les dues. Va anar de seguit a oferir-les al rei, tal com havia fet amb el conill de camp. El rei va rebre també complagut les dues perdius, i va ordenar que li donessin alguna cosa per beure.

El gat va continuar així durant dos o tres mesos, portant-li de tant en tant al rei productes de caça del seu amo.

Un dia va saber que el rei aniria a passejar per la vora del riu amb la seva filla, la més bonica princesa del món, i li va dir al seu amo:
– Si voleu el meu consell, la vostra fortuna està feta: No teniu més que banyar-vos al riu, en el lloc que us mostraré, i seguidament jo faré la resta.

El marquès de Carabàs va fer el que el seu gat li va aconsellar, sense saber ben bé de què serviria.

Mentre s'estava banyant, el rei va passar per allà, i el gat es va posar a cridar amb totes les seves forces:
– Socors! Socors! El senyor marquès de Carabàs s'està ofegant!

En sentir el crit, el rei va treure el cap per la porta del carruatge i reconeixent el gat que tantes vegades li havia portat caça, va ordenar als seus guàrdies que ràpidament acudissin a socórrer al marquès de Carabàs.

Mentre treien del riu al pobre marquès, el seu gat s'apropà al seu carruatge i li va dir al rei que mentre el seu amo s'estava banyant, uns lladres s'havien endut les seves robes tot i haver cridat "al lladre!" amb totes les seves forces.

La veritat era que el gat les havia amagat sota una enorme pedra.

El rei va ordenar immediatament als encarregats del seu guarda-roba que anessin a buscar algunes de les seves més belles vestidures per al senyor marquès de Carabàs.

El rei li va prestar mils d'atencions, i com que el bonic vestit que li acabaven de donar realçava la seva figura, ja que era fornit i ben format, la filla del rei el va trobar molt al seu gust; va ser suficient que el marquès de Carabàs li dirigís dues o tres mirades summament respectuoses i una mica tendres, i ella en va quedar bojament enamorada.

El rei va demanar que pugés al seu carruatge i l'acompanyés durant el passeig. El gat, encantat en veure que el seu projecte començava a donar resultats, es va avançar i trobant uns grangers que segaven un prat, els va dir:
– Bons segadors, si no dieu al rei que el prat que esteu segant és del marquès de Carabàs, us faré miques.

Per descomptat que el rei va preguntar als segadors de qui era aquell prat que estaven segant.
– És del senyor marquès de Carabàs, van dir a una sola veu, ja que les amenaces del gat els havien espantat.
– Teniu aquí una magnífica possessió, va dir el rei al marquès de Carabàs.
– Mireu, Majestat, és una terra que no deixa de produir amb abundància cada any.

El mestre gat, que anava sempre davant, va trobar uns camperols que recol·lectaven i els va dir:
– Bona gent que esteu recol·lectant, si no dieu que tots aquests camps pertanyen al marquès de Carabàs, us faré miques.

El rei, que va passar moments després, va voler saber a qui pertanyien els camps que veia.
– Són del senyor marquès de Carabàs, van contestar els camperols, i el rei novament es va alegrar amb el marquès.

El gat, que anava davant del carruatge, deia sempre el mateix a tothom qui trobava, i el rei estava molt admirat amb les riqueses del senyor marquès de Carabàs.

El mestre gat va arribar finalment a un bonic castell, l'amo del qual era un ogre, el més ric que mai s'hagués vist, ja que totes les terres per on havien passat depenien d'aquest castell.

El gat va tenir la precaució d'informar-se sobre qui era aquest ogre i que sabia fer, va demanar parlar amb ell, dient que no havia volgut passar tant a la vora del seu castell sense tenir l'honor de saludar-lo.

L'ogre el va rebre de la forma més cortesa que pot fer un ogre i el va invitar a descansar.
– M'han assegurat, va dir el gat, que vos teniu el do de convertir-vos en qualsevol classe d'animal: que podríeu, per exemple, transformar-vos en lleó o en elefant.
– És cert, va respondre l'ogre bruscament, i per demostrar-vos-ho, veureu com em converteixo en lleó.

El gat es va espantar tant en veure un lleó davant seu que d'un salt va pujar a les canals de la coberta, no sense risc a causa de les botes que de res servien per caminar per les teules.

Una estona després, veient que l'ogre havia recuperat la seva forma primitiva, el gat va baixar i va confessar que havia tingut molta por.
– A més m'han assegurat, va dir el gat, però no puc creure-ho, que vós també teniu el poder d'adquirir la forma del més petit animalet, per exemple, que podeu convertir-vos en un ratolí, en una rata; us confesso que això em sembla impossible.
– Impossible? – va respondre l'ogre – i en aquell mateix moment que va dir això es va transformar en una rata que es va posar a córrer pel pis.

Tan sols veure-la, el gat s'hi va llançar i se la va menjar.

Mentrestant, el rei que en passar va veure el bonic castell de l'ogre i hi va voler entrar.

El gat, en sentir el soroll del carruatge que travessava el pont llevadís va córrer davant i li va dir al rei:
– Vostra Majestat sigui benvinguda al castell del senyor marquès de Carabàs.
– Com, senyor marquès, va exclamar el rei, aquest castell també us pertany! No hi ha res més bonic que aquest pati i tots aquests edificis que l'envolten, vegem l'interior, si us plau.

El marquès va oferir la mà a la jove princesa i, seguint el rei que anava primer, van entrar en una gran sala on van trobar un magnífic dinar que l'ogre havia fet preparar per als seus amics que l'havien de venir a veure aquell mateix dia, els quals no havien gosat entrar, sabent que el rei estava allà.

El rei, encantat amb les bones qualitats del senyor marquès de Carabàs, igual que la seva filla, que ja n'estava bojament enamorada, veient els valuosos béns que posseïa, li va dir, després d'haver begut cinc o sis copes:
– Només dependrà de vós, senyor marquès, que sigueu el meu gendre.

El marquès, fent grans reverències, va acceptar l'honor que li feu el rei; i aquell mateix dia es va casar amb la princesa.

Hi havia una vegada un comerciant ric. Tenia sis fills: tres nois i tres noies. Les seves filles eren molt belles, però la menor era la més admirada. S'anomenava Bella perquè el nom li esqueia molt bé, la qual cosa omplia d'enveja a les seves germanes. I per si no n'hi hagués prou, Bella també era més intel·ligent que les seves germanes.

Un dia el comerciant va perdre tota la seva fortuna, a excepció d'una cabaneta lluny de la ciutat. Amb llàgrimes als ulls els va dir als seus fills que havien d'anar a viure a la cabaneta i que, d'ara endavant, haurien de guanyar-se la vida treballant la terra.

Així doncs, van marxar a la cabaneta, i el comerciant i els seus tres fills es van fer pagesos i van aprendre a treballar la terra.

Cada matí Bella s'alçava a les quatre en punt i s'afanyava a netejar la casa i a preparar l'esmorzar per a tota la família. Una vegada havia acabat les feines de casa passava el temps llegint, tocant el clavicordi o cantant.

En canvi, les seves dues germanes estaven sempre avorrides. No es despertaven fins a les deu del matí; després tan sols feien llargs passeigs i passaven el temps conversant sobre els seus amics i els bonics vestits que una vegada van tenir. Miraven amb menyspreu i gelosia els plaers simples de Bella. "Mira a la nostra germana petita," es deien l'una a l'altra. "És tan estúpida que és feliç en la seva misèria."

Després d'haver estat a la cabaneta durant gairebé un any el comerciant va rebre una carta que li parlava d'un vaixell que li duria fortuna. Ràpidament, es va preparar per al llarg viatge fins al port.

La bona notícia va alegrar molt a les dues germanes grans. Quan el pare estava a punt per sortir, elles van ballar al seu voltant i li van pregar que els portés vestits nous i tota classe de regals. Bella, en canvi, no va dir res.
– No vols que et compri res? – Va preguntar son pare.
– No hi ha res que necessiti realment, – va dir ella – però com que ets tan amable a preguntar, em podries portar una rosa, per favor, si potser en trobes una en els teus viatges? No es troben arbustos per aquí i és l'única cosa que realment trobo a faltar des que som aquí."

Així, el pare se'n va anar, però quan va arribar al port va descobrir que la càrrega del vaixell no valia res i va haver de tornar a casa tan pobre com quan havia sortit. Amb tristesa va emprendre el llarg viatge de tornada desil·lusionat perquè no podria oferir ni un regal als seus fills.

Estava a uns cinquanta quilòmetres de casa seva quan la mala sort es va presentar altra vegada. Mentre cavalcava per un immens bosc, va sortir del seu camí i es va perdre. Va començar a nevar molt i molt fort i el vent era tan fort que el va tirar dues vegades del seu cavall. Quan es va fer fosc estava segur que moriria de fam o de fred, o que seria menjat pels llops famolencs.

De sobte, però, al final d'una llarga arbreda, va veure una llum. Es veia lluny, però tan sols pensar que tindria on refugiar-se li va donar forces per a poder-hi arribar.

Va seguir caminant i va veure que la llum venia d'un palau molt ben il·luminat. Sorprès, va passar per l'entrada; el jardí estava completament buit. El seu cavall, que el seguia, va veure un estable buit i va entrar en ell. El refredat i famolenc animal va trobar una mica de fenc i civada i va menjar amb voracitat, mentre el comerciant caminava cap a la casa.

No va trobar ningú, però quan va entrar en saló molt gran, va trobar un reconfortant foc cremant a la llar de foc i una taula plena de menjar, parada tan sols per una persona. El comerciant estava xop fins als ossos i es va dirigir cap a la xemeneia per a assecar-se.
– L'amo del castell em perdonarà per acomodar-me com a casa – va pensar -. Probablement arribarà aviat i li podré explicar.

Va esperar una llarga estona, però com que ningú havia arribat a les onze de la nit no va poder resistir més la fam i es va servir ell mateix un pollastre, que va devorar en dues mossegades. Després es va servir un parell de copes de vi, que el van deixar mig endormiscat. Va sortir del saló i va passar per uns immensos corredors, tots magníficament decorats. Al final d'un d'ells va trobar un dormitori on hi havia un llit còmode. I el pobre home esgotat; sense pensar-s'ho més, s'hi deixà caure i ben aviat es va quedar completament adormit.

El comerciant va dormir molt bé i no es va despertar fins a les deu del matí. Quan es va alçar per buscar la seva roba i es va sorprendre molt en descobrir que aquestes havien estat canviades per unes noves.
Després d'un magnífic esmorzar va sortir a buscar el seu cavall. Va passar per sota d'un arc cobert de roses i, recordant la petició de Bella, va agafar una branca on creixien diverses roses.
– Com a mínim un dels meus estimats fills tindrà un regal – i va somriure.

De sobte va sentir un terrible soroll i va veure una bèstia que venia cap a ell, un monstre tan horrible que gairebé es va desmaiar de terror.
– Tu, ingrat mal agraït – va rugir la Bèstia-. Et vaig salvar la vida en deixar-te entrar al meu palau, i em recompenses robant les roses que estimo més que cap altra cosa en el món. Ara moriràs!

El comerciant es va agenollar i li va pregar a la Bèstia que no li fes mal.
– Perdoneu-me, Senyor, no vaig pensar que us ofendria si prenia una rosa per a una de les meves filles, que és l'única cosa que desitja.
– No em diguis Senyor. Se'm coneix com la Bèstia – va contestar la criatura-. Prefereixo que la gent digui el que pensa, així és que no pensis que la teva adulació canviarà res. No obstant això, et perdono, amb la condició que una de les teves filles vingui aquí de bona gana a morir en el teu lloc. Si les teves filles refusen morir per tu, tu hauràs de tornar a mi d'aquí a tres mesos a rebre el teu càstig.

L'home no tenia cap intenció a sacrificar una de les seves filles al malvat monstre, però es va dir a si mateix
– Com a mínim tindré l'oportunitat d'abraçar-les una vegada més abans de morir.

Llavors va prometre que tornaria i, anant-se'n a buscar el seu cavall, va sortir del palau.

Unes hores després l'home va arribar a casa seva, cansat i trist. Els seus fills van córrer cap a ell amb els braços oberts, però el comerciant els va mirar amb llàgrimes en els ulls. En la seva mà sostenia el ramell de roses que li portava a Bella. Li va donar i li va dir:
– Agafa aquestes roses; el teu infeliç pare, per cert, haurà pagat un preu molt car per elles.

Després els va explicar tot l'engany del vaixell, la màgia del palau i la desgràcia en què havia caigut.
Després d'escoltar el seu relat, les seves dues filles majors van començar a plorar. Però Bella va dir:
– No hi ha necessitat que el nostre pare mori. Jo m'oferiré voluntàriament a la Bèstia per a morir en el seu lloc.
– No, germaneta – van dir els seus tres germans -. Nosaltres trobarem el monstre i el matarem. Segur que nosaltres tres el podem derrotar.
– Fills meus – va dir el comerciant -. Aquesta Bèstia és molt poderosa, fins i tot per a vosaltres. A més, la Bèstia em va salvar la vida, encara que ara vol llevar-me-la. Vaig donar-li la meva paraula: Sóc vell i no em penediré de perdre els últims anys de la meva vida, us ho agraeixo, els meus estimats fills.
– T'asseguro, pare meu, que no et deixaré anar al palau sense mi – va dir Bella -. No podràs evitar que et segueixi. Prefereixo que el monstre em mengi que morir amb el cor destrossat de saber que t'he perdut.

El seu pare i els seus germans li van pregar i li van suplicar, però no van poder fer res perquè ella canviés d'opinió.

Les dues germanes grans es van refregar els ulls amb una ceba i van fingir plorar quan Bella va sortir amb son pare.

Els seus germans i son pare també van plorar, però Bella no va vessar ni una llàgrima perquè no volia entristir més a la seva família. Van cavalcar fins al palau i, en fer-se fosc, el van trobar tan il·luminat com la primera vegada.

El cavall va trobar refugi a l'estable i l'home va entrar al saló amb la seva filla, on van trobar una taula perfectament parada per a dues persones. Bella va pensar, "La Bèstia vol que m'engreixi abans de menjar-me."

Després del sopar van sentir un fort rugit. Bella gairebé es desmaia quan va veure l'horrible monstre, però va tractar de controlar el seu temor i, quan la Bèstia li va preguntar si havia vingut per la seva pròpia voluntat, ella li va dir amb veu tremolosa que sí.
– Ets molt bondadosa – va dir la Bèstia – i estic molt agraït que hagis decidit venir.

Després es va girar cap a l'home i li va dir:
– Digues-li adéu a la teva filla. Te n'aniràs demà al matí per a no tornar mai. Fins llavors, bona nit, Bella!
– Bona nit, Bèstia – va contestar ella, i el monstre va desaparèixer-.

Aquella nit mentre dormia, Bella va somiar amb una fada que li deia:
– Admiro el teu bondadós cor, Bella. La bona acció que has fet serà recompensada.

Quan Bella es va despertar li va explicar el somni a son pare. Malgrat que això el va confortar una mica, no va poder evitar el seu plor desconsolat quan es va haver d'acomiadar de la seva filla.

Quan ell se'n va anar, Bella es va asseure al saló i va començar a plorar pensant que amb seguretat la bèstia se la menjaria aquella mateixa nit. Després, sobreposant-se, va decidir explorar el palau. Es va sorprendre quan va arribar a una porta amb un rètol que deia, "Habitació de la Bèstia".

La va obrir i va quedar impressionada pel que hi va veure: una gran biblioteca, un clavicordi i diversos llibres de música.

Sobre un prestatge hi havia un llibre inscrit en lletres d'or, "Desitja, ordena: aquí ets la reina i senyora de la casa".
– Ai! – sospirà ella amb pena -. Només m'agradaria veure al meu pobre pare i saber què està fent en aquest mateix moment.

Per a sorpresa seva, en el mirall va poder veure la imatge del seu pare arribant a casa, semblava molt trist. De sobte tot va desaparèixer, però Bella ja no estava espantada perquè creia que, després de tot, la Bèstia no la menjaria.

Al migdia va veure que la taula estava ja preparada amb menjar per a ella. Durant el dinar va escoltar una bella música, tot i que no va veure a ningú tocar.

Al vespre Bella va passejar pels jardins de palau. Se sentia prou segura, però a la nit, quan es va asseure a la taula, va sentir el soroll de la Bèstia que arribava i només va poder tremolar.
– Bella, t'importa si t'observo mentre menges? – va preguntar.
– Tu ets l'amo – va contestar Bella tremolant.
– Sí, però tu ets l'única ama i senyora aquí – li va assegurar la Bèstia -. Digues-me si t'avorreixo i me n'aniré immediatament. Digues-me, no penses que sóc lleig?.
– Admeto que és veritat perquè no puc mentir – va dir Bella -. Però penso que ets molt bondadós.
– Però això no canvia la meva terrible lletjor – va dir el monstre -. Sé molt bé que no sóc més que una bèstia.
– Un és una bèstia si un pensa que ho és – Bella li va assegurar bondadosament -. Només els enzes no s'adonen d'això.
– Gaudeix el teu sopar, Bella – va dir el monstre -. Tot el que hi ha en aquesta casa és teu i em sentiria molt trist si no et sentissis feliç.
– Ets molt bo – va dir Bella – i estic agraïda de la teva generositat.
– Oh, sí, Bella! – va contestar la Bèstia. – Tinc bon cor, però continuo sent un monstre.

Bella va gaudir del seu sopar. El monstre ja no l'espantava, però es va sorprendre quan, de sobte, aquest li va dir – "Bella, et casaries amb mi?" – Bella va esperar un moment abans de contestar. Ella va pensar que si es refusava, el monstre s'enutjaria.

A la fi li va dir amb una veu dèbil:
– No, Bèstia. – El pobre monstre va voler sospirar, però en lloc d'això va llançar un espantós xiulet que va fer eco per tot el palau.

Després va dir tristament:
– Bona nit, Bella. – Va sortir de l'habitació i, abans de tancar la porta va mirar amb tristesa per sobre de l'espatlla. Bella va sentir llàstima per la pobra Bèstia.
-Ai! – va dir ella – És tan amable, però mai podria estimar a una Bèstia.

Bella va passar tres mesos molt feliç a palau. Cada nit mentre sopava, la Bèstia la visitava i xerrava amb ella. Cada dia, Bella descobria noves virtuts en el monstre i li va començar a agafar afecte. Només li molestava una cosa; cada nit; abans que el monstre se n'anés a dormir, sempre li preguntava si volia ser la seva dona, i cada vegada que ella s'hi negava, semblava commogut de dolor.

Un dia ella li va dir
– Em poses molt trista, Bèstia. Jo sempre seré la teva amiga, però mai em podria casar amb tu.
– Si així és com ha de ser – va dir la Bèstia -, em mereixo aquest cop. Sé molt bé que sóc horrible, però, promet-me que mai te n'aniràs del meu costat.

Aquestes paraules van avergonyir a Bella. Trobava molt a faltar al seu pare i, tot i que podia veure'l en el mirall a qualsevol hora, desitjava immensament poder parlar amb ell un altre cop per poder-li dir que estava viva i que estava bé. També podia veure com ell la trobava a faltar.
– Podria prometre no deixar-te mai, però m'agradaria molt veure al meu pare un cop més. Se'm partiria l'ànima de dolor si no em concedeixes aquest desig. – va dir Bella.
– Prefereixo morir abans de fer-te infeliç – va contestar el monstre -. Però si t'envio a veure el teu pare, et quedaràs allà, i la teva pobra Bèstia morirà de pena.
– No – va contestar Bella -. Et prometo que tornaré d'aquí a una setmana. El teu mirall m'ha mostrat que les meves germanes s'han casat i que els meus germans són ara soldats. El meu pare està sol. Permet-me visitar-lo durant una setmana.
– Seràs allà demà al matí – va dir Bèstia, donant-li un anell de pedres precioses -. Recorda la teva promesa. Quan vulguis tornar només has de posar-te aquest anell màgic sobre la taula i adormir-te. Adéu, Bella.

Després d'acomiadar-se, la Bèstia va sospirar com sempre i Bella es va adormir amb tristesa, sentint-se culpable per haver ferit els seus sentiments.

L'endemà, quan es va despertar estava a casa del seu pare. Ell estava fora de si d'alegria quan va veure a la seva dolça filla un altre cop, i es van abraçar durant força estona.

Quan les germanes de Bella se'n van assabentar, van córrer cap a la cabaneta del pare amb els seus marits. Estaven furioses de veure-la vestida com una princesa i més bella que mai.

Ella es va comportar molt amablement amb elles, però res podia evitar la gelosia que elles li tenien. Les dues germanes van sortir al jardí per a queixar-se.
– Escolta germana meva – va dir la major -. Tinc una idea. Tractem que es quedi aquí més d'una setmana. La seva estúpida Bèstia s'enfadarà perquè ella no va complir la seva promesa i potser la fa bocinets.
– Tens raó, germana – va contestar l'altra -. Siguem amables amb ella.

Quan va passar una setmana les dues germanes li van pregar tant a Bella que es quedés que ella va prometre quedar-se una setmana més.

Bella es va culpar a si mateixa pel dolor que li podria estar causant a la Bèstia i, ara s'adonava que trobava a faltar la seva companyia. La desena nit que va passar en la casa del seu pare, va somiar que estava en el jardí del palau. Va veure a la Bèstia estirada a l'herba, s'estava morint de pena perquè ella no havia tornat.

Bella es va despertar commocionada i va començar a plorar.
– Com vaig poder trencar el cor d'una Bèstia que és tan dolça amb mi? – va exclamar-. Potser és culpa seva ser tan lleig, i no tenir cap esperança? És bo i això és el que més importa. Mai podria perdonar-me que es morís per la meva ingratitud."

Llavors Bella es va alçar, va posar el seu anell màgic sobre la taula, i es va tornar a adormir.
L'endemà al matí, quan es va despertar, estava molt contenta d'estar de tornada en el castell de la Bèstia.

Es va vestir ràpidament, i va passar tot el dia esperant que arribés la Bèstia. Va esperar i va esperar, fins que el rellotge va tocar les nou, però la Bèstia no apareixia.

Llavors Bella va témer el pitjor. Va córrer pel palau, buscant desesperadament a la Bèstia. Després d'haver mirat per tots costats, va recordar de sobte el seu somni i va córrer cap al jardí on l'havia vist tirat. Allí va trobar a la Bèstia inconscient sobre l'herba i va pensar que estava morta. Es va llençar damunt seu sense tan sols pensar en la seva lletjor i va sentir que encara palpitava el seu cor. Va treure aigua de l'estany i li va tirar a la cara.

Finalment, la Bèstia va obrir els ulls i va dir:
– No vas complir la teva promesa, Bella! Però ara em moro feliç perquè he tingut l'oportunitat de veure't un cop més – Una altra vegada va tancar els ulls i Bella li va fregar el seu front -. No, la meva estimada Bèstia, no moriràs, – va dir ella -. Viuràs per a ser el meu espòs; des d'aquest moment et dono la meva mà en matrimoni, i et prometo que mai més et deixaré. El dolor que vaig sentir quan no vaig poder trobar-te em va fer comprendre que t'estimo de veritat i que no podria viure sense tu – Bella mirava a la seva estimada Bèstia.

Però, quina sorpresa! La Bèstia havia desaparegut i als seus peus es va trobar amb el príncep més eixerit que mai havia vist.

El príncep es va aixecar i li va agrair haver trencat l'embruixament.

Tot i que no podia treure els seus ulls del príncep, Bella no va poder deixar de preguntar-li on havia anat la Bèstia.
– Aquí la veus davant teu, – el príncep li va dir -. Una fada malvada em va convertir en Bèstia fins al dia en què una bella donzella estigués d'acord en casar-se amb mi per la seva pròpia voluntat. Mentre estava sota l'embruixament tenia prohibit dir la veritat a qualsevol donzella. Era desesperant, perquè qui es voldria casar amb una espantosa bèstia? Tu vas ser l'única en el món que va tenir cor per a donar-me l'oportunitat de mostrar el meu caràcter bo i gentil i, oferint-te la meva corona, ara jo t'ensenyaré la meva gratitud i la meva sinceritat. Ja saps que t'estimo.

Bella, que estava molt sorpresa, va agafar el príncep de la mà i van entrar junts al palau. Bella era més feliç que mai quan va veure al seu pare i a la resta de la seva família al saló. La fada que havia aparegut en el seu somni els havia portat al palau i ella, també, somreia.
– Bella, finalment has rebut la teva recompensa per prendre la decisió correcta, – va dir la bona fada -. Tu has posat la virtut sobre la bellesa, i tu mereixes aquest príncep que té tantes qualitats. Seràs una bona reina i sens dubte que governaràs amb prudència i bondat.

Després la fada es va girar cap a les dues germanes de Bella.
– Conec els vostres cors perversos – els va dir -. Vosaltres us convertireu en dues estàtues de pedra i estareu a cada costat de la porta del palau de la vostra germana. Tot el que fareu cada dia serà observar la seva felicitat, i així us quedareu fins al moment en què admeteu els vostres errors. No obstant això, molt em temo que us quedareu com a estàtues durant molt, molt de temps.

Aquell mateix dia el príncep, que havia sigut la Bèstia, es va casar amb Bella. Ella va viure amb ell al palau en una perfecta felicitat per a sempre més, ja que el seu amor era un amor honest i veritable.

Fa molts anys, quan Anglaterra no era més que un grapat de regnes que batallaven entre ells, va néixer Artur, fill del rei Uther.

La mare del noiet va morir poc després del seu naixement, i el pare va entregar el nen al mag Merlí per tal que l'eduqués. El mag Merlí va decidir portar-lo al castell d'un noble que tenia un fill petit anomenat Kay. Per a garantir la seguretat del príncep Artur, Merlí no va dir a ningú quins eren els orígens del nen.

Cada dia Merlí explicava al jove Artur totes les ciències conegudes i, com que era un mag, fins i tot li ensenyava algunes coses de les ciències del futur i algunes fórmules màgiques.

Els anys van anar passant i el rei Uther va morir sense que ningú li conegués cap descendència. Els nobles van acudir a Merlí per a trobar el monarca successor.

Merlí va fer aparèixer sobre una roca una espasa fermament ancorada en una enclusa de ferro, amb una llegenda que deia:

"Aquesta és l'espasa Excalibur. Qui aconsegueixi treure-la d'aquesta enclusa, serà rei d'Anglaterra."

Els nobles van provar fortuna, però, malgrat tots els seus esforços, no van aconseguir moure l'espasa ni un mil·límetre.

Artur i Kay, que ja eren dos xicots ben plantats, havien anat a la ciutat per a assistir a un torneig en què Kay pensava participar.

Quan ja s'acostava l'hora, Artur es va adonar que havia oblidat l'espasa de Kay a la posada. Va sortir corrents a tota velocitat, però quan va arribar-hi, va trobar que la porta estava tancada.

Artur no sabia què fer. Sense espasa, Kay no podria participar en el torneig. Desesperat, va mirar al voltant i va descobrir una espasa clavada en una roca, era l'espasa Excalibur. Acostant-se a la roca, va agafar l'arma. En aquell moment un raig de llum blanca va descendir sobre ell i Artur va poder treure l'espasa sense cap esforç. Va anar corrent fins allà on era Kay i li va donar l'espasa. Kay es va estranyar en veure que no era la seva espasa.

Artur li va explicar el que havia succeït. Kay va veure la inscripció d'"Excalibur" en l'espasa i ho va fer saber al seu pare. Aquest va ordenar a Artur que la tornés al seu lloc.

Altra vegada tots els nobles van intentar treure-la de la roca, però ningú ho va aconseguir. Llavors Artur va agafar l'empunyadura entre les seves mans. Damunt el seu cap va tornar a descendir un raig de llum blanca i va extreure l'espasa sense cap problema.

Tots els presents van admetre llavors que aquell noiet sense cap títol conegut havia de portar la corona d'Anglaterra, i van desfilar davant del seu tron, jurant-li fidelitat.

Merlí, pensant que Artur ja no el necessitava, va tornar a casa seva, la tasca d'educar i cuidar el príncep que havia rebut del difunt rei ja s'havia acabat.

Però no havia passat massa temps quan alguns nobles es van alçar en armes contra el rei Artur.

Merlí va proclamar que Artur era fill del rei Uther, per la qual cosa era rei legítim. Però els nobles van seguir en guerra fins que, a la fi, van ser derrotats gràcies al valor del Rei Artur, també ajudat per la màgia de Merlí.

Per a evitar que allò que havia succeït tornés a repetir-se, Artur va crear la Taula Rodona, en la que hi tenien lloc tots els nobles lleials al regne.

Després es va casar amb la princesa Ginebra, i van venir molts anys de prosperitat i felicitat tant per a Anglaterra com per a Artur.

"Ja pots continuar regnant sense necessitat dels meus consells -li va dir Merlí a Artur-. Continua sent un rei just i el futur parlarà de tu".

En un petit poble italià hi vivia un vell fuster que vivia sol anomenat Geppeto. Un dia, va fabricar un ninotet de fusta. El ninot li va sortir tan bé que va pensar:
– Tant de bo aquest ninot fos un nen de veritat! M'agradaria tant tenir un fill! – va exclamar el fuster i de cop i volta, per sorpresa seva, el ninot va començar a moure's sol! Estava viu!

El ninot va començar a mirar desconcertat tot el que l'envoltava, i en veure a Geppeto, va dir – Hola, pare!
Incrèdul, Geppeto en aquell moment va tornar-se boig d'alegria. Per fi tenia el fill que tant havia desitjat! I després de pensar-s'ho molt, el va anomenar "Pinotxo".

Van passar tot l'estiu molt feliços, però quan s'acabava, en Geppeto va pensar que, essent un nen tan espavilat com era, havia d'anar a l'escola. I li va dir:
– Com que ets un nen de veritat, hauràs d'anar a l'escola. Allà t'ensenyaran a llegir i escriure.

Però en Pinotxo, que només pensava a divertir-se, li va respondre:
– Però jo no vull anar a l'escola! – I se'n va anar corrents carrer amunt.

Geppeto va anar darrere seu, però en Pinotxo es va amagar a la fleca, d'on, en veure apropar-se en Geppeto, va agafar uns pastissos i els hi va començar a llançar. El flequer, en veure el desastre que estava succeint, va cridar a un guàrdia, i el pobre Geppeto va haver de respondre per la malifeta d'en Pinotxo. Va haver d'anar a la presó.
– Visca! Si en Geppeto no hi és, no hauré d'anar a l'escola! I podré jugar tant temps com vulgui! – Va pensar en Pinotxo.

I tal dit, tal fet, se'n va anar al parc a jugar tot el dia. Quan es va fer fosc, Pinotxo no va trobar cap nen amb qui jugar. Va començar a ploure i va haver de tornar cap a casa. Però allà no hi havia ningú, en Geppeto encara era a la presó. Afamat i mort de fred, va asseure's a la vora de l'estufa per escalfar-se els peus i va quedar completament adormit. Però estava tant a la vora del foc que els peus li van començar a cremar!

Ja tard, ben entrada la nit, Geppeto va tornar a casa. I va trobar a Pinotxo dormint a la vora del foc sense peus! El va despertar i Pinotxo es va espantar molt quan es va veure sense peus i que no podia caminar.
– Si em promets que demà aniràs a l'escola, Pinotxo, et faré uns peus nous – li va proposar.
– I Pinotxo, emocionat, li ho va prometre.

Geppeto va estar treballant tota la nit i a primera hora del matí va anar a vendre el seu millor vestit per comprar-li un llibre de lectura a Pinotxo.

En veure tots els sacrificis que feia en Geppeto, en Pinotxo a més li va prometre ser un noi molt aplicat i treure les millors notes. I va encaminar-se cap a l'escola. Animat i pensant en tot el que aprendria allà. Però de camí va escoltar l'alegre música d'un teatre de putxinel·lis. Tantes ganes tenia de veure-les que es va vendre el llibre per comprar l'entrada per les titelles.

Pinotxo va entrar quan la funció ja havia començat i el primer que va veure a la pista van ser dues titelles: una jove i un soldat que la perseguia. Consternat en veure l'escena Pinotxo es va envalentir per rescatar la jove del soldat, i va saltar al mig de l'escenari per a salvar-la.

El titellaire, furiós, va agafar en Pinotxo per llençar-lo al foc. En Pinotxo va suplicar per la seva vida
– Perdoni'm senyor! – va suplicar – Tregui'm d'aquí! Li ho demano, si us plau! Si no torno a casa el meu pare es morirà de pena! Les seves paraules van fer el seu efecte, i commogut, pensant que, al cap i a la fi, el petit era un bon fill, el va salvar i li va donar unes monedes perquè pogués comprar-se altre cop el llibre.

Però una astuta guineu i un gat ho havien vist tot. I van pensar un astut pla per treure-li els diners. S'hi van acostar amb tota la confiança del món i li va dir:
– Saps Pinotxo com pots aconseguir més diners? – li van preguntar molt amablement.
– Tenir més diners? Què haig de fer? – Va preguntar en Pinotxo tot encuriosit
– És molt simple! Només has d'enterrar les monedes que portes sota l'arbre màgic i dormir una bona migdiada. Quan et despertis, seràs ric!

I Pinotxo, pensant en la sorpresa que s'enduria Geppeto, va acceptar. El van dur sota un roure molt alt i vell a la vora del camí i el van ajudar a cavar el forat. Pinotxo es va adormir dolçament, però es va despertar de cop, es va veure penjat en una branca del roure i que la guineu i el gat li havien robat els diners!

Una fada bona que passava per allà havia vist el que li passava al pobre Pinotxo, es va compadir d'ell i va cridar un falcó perquè l'alliberés. El falcó li va tallar la corda i el va deixar suaument a terra. I la fada li va preguntar:
– Per què no estàs a l'escola, Pinotxo?
– Em dirigia cap a l'escola quan em vaig trobar a un pobre orfe que tenia gana. Llavors he pensat que seria una bona idea vendre el meu llibre per a comprar-li una mica de pa – va mentir Pinotxo.

Però mentre deia aquestes paraules el nas va començar a créixer i créixer.
– Com més mentides diguis, més et creixerà el nas, Pinotxo! – va dir la fada bona amb la seva dolça veu.

En veure el nas tan llarg que gairebé es perdia de vista, en Pinotxo va començar a plorar.
– Perdona'm! N'estic molt penedit! – li deia mentre somicava.

I la fada bona va ordenar a un picot que li tallés el nas.

De tornada a casa, Pinotxo es va trobar amb un estrany carro tirat per dotze ases. El van convidar a pujar per anar al País de les joguines, on es divertiria durant dies i dies. Pinotxo, sense pensar en tot el que havia passat ja, va acceptar-ho immediatament.

Es va divertir durant dies i dies, però un dia va mirar-se en un toll d'aigua va veure que les seves orelles estaven creixent i convertint-se en forma d'ase. A poc a poc al llarg del matí va passar i en arribar el migdia ja era un ase per complet! I l'amo del País de les joguines el va vendre a un circ, mentre anava a buscar més nens per convertir en ase. Però per desgràcia, durant una representació es va trencar una cama i l'amo del circ el va llençar al mar.

Enfonsant-se al fons del mar, un banc de peixos va començar a menjar-se la pell de l'animal, deixant lliure en Pinotxo, molt feliç de tornar a ser un ninot de fusta, en Pinotxo els va donar les gràcies a tots.
En realitat, però era la fada bona que havia acudit a la seva ajuda quan va comprendre que aquest lamentava de tot cor la seva mala conducta.

De fet, Pinotxo després de tot el que havia passat, estava decidit a comportar-se com un bon fill, ajudant al seu pare i no causant-li més preocupacions. Però tan absort estava en els seus pensaments que no va veure aproximar-se un tauró gegantí. Aquest el va agafar per sorpresa per darrere i se'l va menjar d'un sol mos.
– Socors! Socors! Cridava en Pinotxo amb totes les seves forces, però els seus crits no van servir per res.

Dins del tauró, desesperat, va veure una llumeneta al fons. S'hi va costar i imagineu la seva alegria en trobar-se amb en Geppeto! Geppeto l'havia anat a buscar quan també va ser devorat sencer per aquest temible tauró.

Després d'una llarga i forta abraçada, van començar a pensar com podien fer-s'ho per sortir d'allà dins. I a en Pinotxo se li va ocórrer una gran idea! Va començar a mentir i a mentir, i el seu nas va començar a créixer i a créixer, tant que va arribar a clavar-se amb força a l'estómac del tauró.

Adolorit, el tauró els va escopir tots dos i se'n va anar corrents! En Pinotxo, com que era de fusta, va agafar en Geppeto i tots dos van anar pujant a la superfície.

Durant molts dies en Pinotxo va cuidar en Geppeto, fins que es va recuperar totalment. I quan en Geppeto ja va estar bé, no només va tenir l'alegria que per fi tot tornava a ser normal, sinó que se li va tornar a aparèixer la fada bona.
– Pinotxo, has estat molt valent – li va dir – i t'has tornat responsable i treballador, t'has ben guanyat ser un nen de carn i os! – I d'un toc de vareta màgica va transformar el ninot de fusta en un nen de veritat.

En un tranquil barri de Londres hi vivia una família amb tres fills: Wendy, Michael i John.
Una nit que els seus pares havien sortit, Wendy, la germana gran, que cada nit explicava contes i rondalles als seus germans petits, els estava explicant el conte de la Ventafocs. Nana, la gossa dels nens, tampoc es perdia ni una paraula.

Quan Wendy els estava explicant com maltractava la madrastra a la Ventafocs, els nens van sentir una veu que exclamava:
– Quina dona més cruel!

Sorpresa, Wendy es va girar i va veure que a la finestra hi havia un nen molt estrany.
– Qui ets? – va preguntar la Wendy.
– Em dic Peter Pan. Vinc del País de Mai més.

Quan va entrar a l'habitació, la Nana se li va llançar al damunt i el va intentar mossegar ben mossegat, però va quedar ben sorpresa quan va comprovar que només havia mossegat una ombra!
– Quieta Nana! – Wendy va arrencar l'ombra de la boca de la Nana i en Peter va demanar-li si li podia tornar, doncs la seva ombra era molt trapella i sempre s'escapava.

Wendy va pensar que ella tenia una solució per a resoldre el problema del Peter amb l'ombra trapella i el que va fer va ser cosir-li l'ombra als peus del seu vestit.
– Gràcies, Wendy! Té, t'he portat un collaret amb una gla de penjoll, espero que t'agradi! – va dir en Peter, i a la Wendy li va agradar tant que se'l va posar de seguida.
– Ara, Wendy, Vols volar amb mi al país de Mai Més i explicar els teus contes als Nens perduts que viuen amb mi? – Li va oferir en Peter Pan.
– I és clar que si! – va respondre Wendy – Però en John i en Michael també hauran de venir amb mi!
– D'acord! – va accedir-hi en Peter Pan.

Immediatament, va aparèixer una petita fada, Campaneta, que va escampar una pols màgica sobre els nens i els va dir:
– Ara, per poder volar, només cal que penseu en coses alegres!

I pensant en les coses més alegres que van poder, van observar amb sorpresa i alegria que començaven a elevar-se i surar per l'aire com els astronautes.

Van pujar volant cap a les estrelles, fins que va sortir el sol.
– Estem sobrevolant el país de Mai Més – va anunciar en Peter Pan, assenyalant cap a una illa verda que s'estenia als seus peus.

Els nens estaven tan absorts contemplant l'illa que es van espantar molt quan van veure passar fregant-los una bala de canó que va explotar a pocs metres d'ells.

Qui havia disparat aquella temible bala era ni més ni menys el capità Garfi, un vell pirata que odiava a Peter Pan per haver-li fet perdre la mà en una baralla. El Capità Garfi i els seus pirates estaven en el seu vaixell prop de la costa de l'illa.
– Marxem, amaguem-nos! Ràpid! – va cridar en Peter Pan.

I es va enfadar de valent amb Campaneta perquè li donava la culpa que els pirates els haguessin vist.
– Campaneta! Els pirates ens han vist perquè han vist com brillaves! Ves-te'n!

La petita fada llavors es va allunyar molt enfadada i gelosa de Wendy. Va anar a veure els nens perduts i els va mentir:
– La bruixa Wendy ha matat en Peter Pan! I ara ve cap aquí!

Wendy, que havia sortit, volant, rere Campaneta per consolar-la, va arribar poc després a la casa subterrània dels Nens Perduts.

En veure-la, Campaneta va assenyalar-la i Simplón, el millor arquer, li va llançar una fletxa que va anar a parar al pit de Wendy. Wendy va caure immediatament desmaiada a terra.

Quan Peter va arribar i va veure el que havia passat, se'n va adonar de seguida del que havia tramat Campaneta, i li va dir molt enfadat:
– Campaneta, ets una mentidera. Ves-te'n i no tornis mai més!

Campaneta se'n va anar plorant. Peter va extreure la fletxa del pit de Wendy i aquesta va despertar-se. La fletxa realment havia impactat a la gla del penjoll.

Els Nens Perduts es van disculpar per haver-la atacat, i de seguida Wendy ja els estava deixant a tots bocabadats explicant-los les seves impressionants històries.

El capità Garfi, mentrestant, els havia seguit i ràpidament va descobrir la caseta subterrània dels Nens Perduts.
– Quan surti aquest maleït Peter Pan, morirà – va dir.

I en aquell moment, es va començar a sentir un tic-tac. Quan el capità Garfi va perdre la mà, aquesta va caure al mar i se la va menjar un cocodril juntament amb el seu rellotge de polsera. Tan bon gust tenia aquella mà amb el rellotge, que des d'aleshores aquell cocodril persegueix el capità esperant menjar-se la resta del capità. I en sentir el tic-tac, tic-tac, el capità va cridar espaordit:
– Ah! Socors! Auxili!

I els nens perduts, que no s'havien adonat que el capità Garfi havia descobert la seva caseta de tan distrets com estaven amb els contes de la Wendy, van anar a demanar ajuda a les sirenes.

Van córrer cap on eren les sirenes, però el capità Garfi allà els havia preparat un parany. Havia segrestat una princesa índia, Tigridia, amiga d'en Peter Pan, i l'havia deixat lligada a una roca d'un penya-segat perquè el cocodril se la mengés. Quan els nens van arribar al penya-segat, el cocodril s'estava acostant cap a la princesa.

Però en Peter Pan es va llançar contra el cocodril, va deslligar Tigridia i tots dos es van elevar pels aires fugint d'aquell parany, deixant el cocodril encara amb més gana de la que tenia.

El cap de la tribu índia estava tan agraït que va invitar als nens al poblat indi. Els van preparar una gran festa i es van passar tota la nit ballant i cantant. Wendy no s'ho va poder passar tan bé com hagués volgut, ja que en Peter Pan va estar ballant tota la nit amb Tigridia, així que va decidir endur-se'n els nens a casa a dormir.

Després que tots s'adormissin, va fer un pastís per a en Peter Pan, i va escriure una nota:
"Estimat Peter: Tornem cap a Londres. He fet aquest pastís per a tu. Adéu. Wendy".

En aquells moments Wendy no podia imaginar-se que el capità Garfi l'estava espiant per la finestra, i just en aquell moment, va entrar amb tots els seus pirates a segrestar els nens!
– Agafeu tots els nens! Que no en quedi cap en aquesta casa! Oh! I per en Peter Pan un regal molt especial. Una mica de verí farà aquest pastís un regal molt més dolç per a mi!
– És una acció covarda i repugnant! – va replicar Wendy.
– He he he he he! De debò creus que m'importa! Em deslliuraré per fi d'en Peter Pan! Ves-te'n acomiadant que no durarà pas gaire! Però vosaltres, nens, tampoc! Servireu de sopar pel cocodril! He he he he he! – I dit això, els pirates se'n van endur els nens al vaixell.

Campaneta, que estava amagada darrere la llàntia, ho havia vist tot, i es va quedar allà amagada fins que va arribar en Peter Pan. Només veure el pastís, afamat com estava, va acostar-s'hi i va tallar-ne un tros, mentre llegia la nota que li havia deixat Wendy. I quan se l'anava a posar a la boca, Campaneta va sortir disparada i el va empènyer, amb tanta força que el tros va caure a terra.

Enfadat, Peter Pan va apartar a Campaneta i va tallar un altre tros. I just quan se l'estava a punt de menjar, Campaneta es va posar al bell mig i se'n va menjar un tros. Tot seguit va caure a terra.

En Peter Pan ho va comprendre tot de seguida. Va recollir a Campaneta de terra i es va posar a plorar.
– Oh! Campaneta! Perdona'm! – I dels plors d'en Peter Pan, una llàgrima va caure sobre els llavis de Campaneta, netejant-li el verí. I Campaneta va reviure.
– Escolta Peter, el Capità Garfi ha segrestat els nens i a Wendy, i se'ls ha endut al vaixell, els has de rescatar!
– Campaneta, anem al vaixell! Acompanya'm!

I van anar volant fins al vaixell on van poder veure com el malvat capità Garfi feia avançar a Wendy per un tauló per llançar-la al mar, on el cocodril l'estava esperant. Wendy va caure, i en Peter Pan va volar ràpidament per rescatar-la! I quan Wendy ja es veia dins de les mandíbules del cocodril, en Peter Pan va arribar i la va salvar en plena caiguda!

Bocabadats, els pirates no sabien reaccionar. El Capità Garfi va començar a cridar i a donar ordres, mentre la Campaneta i en Peter Pan van alliberar la resta de nens!

I va començar una lluita ferotge on els nens van aconseguir un per un, llançar tots els pirates per la borda, on els esperava el cocodril!

I finalment en Peter Pan va aconseguir fer caure per la borda el malvat Capità Garfi! Els nens van començar a saltar d'alegria. Ho havien aconseguit! Eren lliures! I ara en Peter Pan era el capità de la nau.

Campaneta va escampar la seva pols màgica sobre el vaixell i van sortir volant per portar la Wendy i els seus germans cap a casa.

Quan per fi els van deixar a casa seva a Londres, Wendy li va oferir quedar-se a viure amb ells, però en Peter va respondre:
– Si em quedés aquí creixeria i mai més podria tornar al país de Mai Més, Wendy.

I dit això, se'n van tornar ell i vaixell cap al país de Mai Més.

Una tarda Rínxols d'or va anar al bosc i va començar a recollir flors. A prop d'allà va veure una cabana molt bonica, i com que Rínxols d'or era una nena molt curiosa, va voler veure la casa més de prop, s'hi va anar apropant a poc a poc fins que va arribar a la porta de la casa. Llavors va empènyer la porta i aquesta es va obrir.

Una vegada dins hi va veure una taula molt ben parada. Damunt la taula hi havia tres tasses de llet i mel. Una, gran; una altra, mitjana; i una altra, petitona. Rínxols d'or estava afamada i va tastar la llet de la tassa més gran. Uf! Era molt calenta!

Després va provar la tassa mitjana. Uf! Aquesta també era molt calenta!

Finalment, va tastar la tassa petita i estava al punt. Tant li va agradar que se la va beure tota.

Hi havia també a la casa tres cadires blaves: Una cadira era gran, una altra mitjana i una altra de ben petita. Rínxols d'or va anar a asseure's a la cadira gran, però era molt alta per a ella.

Després se'n va anar a seure a la cadira mitjana, però era massa ample.

Finalment, es va asseure a la cadira petita, però s'hi va asseure de tan mala manera que la cadira es va trencar.

Investigant per la casa va entrar en una habitació que tenia tres llits. Com tot el que havia vist de la casa, hi havia un llit que era ben gran, un altre mitjà i un de ben petit. Rínxols d'or es va ajeure al llit més gran, però el va trobar massa dur.

Després se'n va anar a dormir al llit mitjà, però també li va semblar que era massa dur.

Finalment, es va estirar al llit més petit, i el va trobar tan flonjo que s'hi va quedar completament adormida.

Mentre dormia, van arribar els propietaris de la casa, que eren ni més ni menys que una família d'óssos, que venien de passejar tranquil·lament pel bosc mentre es refredava el menjar.

Un dels óssos era molt gran, feia servir barret, perquè era el pare, un altre era mitjà i feia servir cotilla, perquè era la mare. I l'altre era un osset petit, petit, que feia servir una gorreta: una gorreta ben petita.

L'ós gran, només entrar, va cridar ben fort:
– Algú ha tastat la meva llet!

L'ós mitjà va grunyir una mica menys fort:
– Algú també ha tastat la meva llet!

I finalment l'osset petit va dir plorant amb un fil de veu:
– Doncs algú s'ha acabat tota la meva llet!

Els tres óssos es varen mirar els uns als altres i no sabien que pensar. Però l'osset petit plorava tant que el seu pare va voler distreure'l. I per a aconseguir-ho el va anar a asseure a la seva cadireta blava. Es van aixecar de la taula i van anar a la sala on tenien les cadires.

I què va succeir aleshores? L'ós gran va cridar enfurismat:
– Algú s'ha assegut a la meva cadira!

Al que va seguir l'ós mitjà, cridant una miqueta menys fort:
– Algú també s'ha assegut a la meva cadira!

I finalment l'osset més petit va tornar a dir, plorant desconsolat:
– Algú s'ha assegut a la meva cadira i l'ha trencat!

Molt preocupats van començar a mirar per tota la casa, fins que al final van entrar a l'habitació on dormien. L'ós més gran va dir:
– Algú s'ha ajagut al meu llit!

Al que l'ós mitjà va respondre:
– Algú també s'ha ajagut al meu llit!

I al mirar al llit més petit, van veure-hi a Rínxols d'or, i l'osset petit va cridar:
– Algú està dormint al meu llit!

Amb els crits dels óssos Rínxols d'or es va despertar, i en veure els tres óssos ben enfadats, es va espantar tant que va saltar del llit corrents. Com que la finestra de l'habitació era oberta, va saltar-hi i va córrer sense parar per tot el bosc fins a trobar el camí a casa.

Hi havia un príncep molt jugador, molt jugador; tant, que un dia fins i tot es va jugar el seu reialme.

Desesperat en veure que havia perdut la corona, va prometre donar l'ànima al diable a condició que el protegís.

Immediatament, se li presentà el diable i li digué que ja podia tornar a jugar, que guanyaria tot el perdut i fins a cent vegades més, però que un any després hauria d'anar a cercar el diable a les muntanyes de l'or per a donar-li la seva ànima.

El príncep tornà a jugar i tot ho va guanyar; tant, que gairebé es va fer amo de tot el món.

El temps anava passant ràpidament i el príncep s'adonava de la situació compromesa en què es trobaria, però temia la fúria del diable i de cap manera no volia incomplir el tracte.

I arribat el dia va anar a la recerca de les muntanyes de l'or. Ell no sabia pas on eren i tampoc hi havia ningú que n'hi pogués donar alguna indicació.

Va anar a trobar un rei que governava totes les bèsties de la terra, a veure si ell li sabria donar alguna indicació referent a les muntanyes de l'or.

El Rei va cridar a reunió a totes les seves bèsties i els va preguntar pel lloc indicat, però cap no va saber on eren, i li va recomanar que anés a trobar un company seu que governava els peixos del mar.

Aquest va cridar també tots els peixos, que per tal de sentir-lo millor tragueren els seus caparrons fora de l'aigua, i, feta la pregunta, resultà que ningú tampoc ho sabia. Li aconsellà que anés a trobar un company seu que governava tots els ocells del cel, que entre aquests, com que escolten més que les bèsties i peixos i van a tot arreu, podria ser que algun ho sabés.

El príncep se n'hi anà i el rei dels ocells els cridà tots per fer-los la pregunta i cap no ho va saber.

El príncep estava desesperat, però el moixonet més menut de tots observà al seu Rei que no hi eren tots els ocells, que en mancaven tres i que qui sap si un d'ells ho sabria. Els primers que van arribar no sabien res: només mancava l'àliga; en arribar, el Rei li preguntà:
– No sabries pas on cauen les muntanyes d'or?
– Ara en vinc – contestà l'àguila.
– Doncs hi has de tornar per acompanyar-hi aquest príncep.

L'àguila veié que era molt lluny, i que per paga volia un be, car havia de menjar pel camí, una part per emprendre el viatge, l'altra a mig camí, i l'altra en tornar. El príncep li donà el be i es posaren en camí.

Les muntanyes d'or eren totes pelades i quan el príncep hi fou, no va saber pas què havia de fer.
Se li presentà una velleta que era la Mare de Déu, però el príncep no ho sabia.

Li explicà el que li passava i la velleta li donà un consell: li digué que aviat vindrien tres coloms que, en arribar al peu de la mar, es tornarien tres gentils donzelles; eren les filles del diable que anaven a banyar-se. Li aconsellà que mentre es banyessin prengués la roba de la més menuda i s'amagués. Quan la donzella es trobaria sense roba i veuria com les seves germanes se n'anaven i la deixaven, maleiria i perjuraria, fins que a la fi diria que si li tornaven la roba alliberaria de la fúria del seu pare el que la hi tornés. Aleshores el príncep podria tornar-la-hi, segur que ella, que era més poderosa que el seu pare, l'alliberaria de les males arts d'aquest.

Tal com la Mare de Déu havia dit, va succeir que vingueren els tres coloms que es tornaren tres donzelles i el príncep prengué la roba de la més petita i la hi tornà quan aquesta prometé alliberar de la fúria del seu pare el que la hi tornés. El príncep li explicà el que li passava, la donzella prometé treure'l de tots els perills i resoldre-li tot el que el seu pare li manaria. Li digué que així que ella fos fora, acluqués d'ulls, donés tres voltes i els tornés a obrir; al seu davant se li presentaria una porta, que era la del palau del diable, que truqués i que s'hi presentés. Li digué que de seguida que es trobés en un conflicte, la cridés, encara que només fos mentalment, pel seu nom, que era Blancaflor, i que ella sortiria i el trauria de tot problema.

La donzella es vestí, es tornà colom i se n'anà. El príncep feu el que li havia dit i el diable, en veure'l, estigué molt content. Li digué que estava a punt de dinar i que li agradaria menjar pa calent, que sembrés blat, el segués, el batés, el mogués i amb la farina ben pastada, fes un pa que havia de coure en un forn, que havia de construir, i que al cap de quinze minuts havia de tenir el pa.

El príncep restà esparverat i dubtà que tot el poder de la Blancaflor fos prou per escometre una empresa tan impossible. Amb el pensament cridà la donzella, aquesta aparegué, i en saber l'encàrrec que el seu pare havia fet al príncep, li digué que prou poca cosa li havia demanat i que al moment seria fet el pa. Feu que el príncep posés el cap a la seva falda perquè no veiés res del que passava. Ella es tragué un canonet d'agulles i les llençà enlaire; en sortiren a milers de milers i cada agulla es tornà un menut diabló, amb una cua tota eixerida.

Aquests diablons estaven posseïts d'una intensa febre de treball. Mentre uns sembraven el blat, altres feien el molí i altres el forn; tots varen regar el camp i el blat cresqué en un segon, el varen segar i batre, després el varen moldre, van pastar la farina i coure el pa, tot en menys de cinc minuts.

El príncep, meravellat, rebé el pa fumejant de mans de la Blancaflor; no sabia el que li passava de content, i en portar-lo al diable, aquest quedà astorat de sorpresa, i de seguida li semblà veure en tot allò la mà de la seva filla Blancaflor.

El diable feu un altre encàrrec al príncep. Li digué que, havent dinat, volia fer la migdiada en un palau tot de vidre i ben transparent perquè el sol toqués a les quatre cares alhora i li encarregà que es donés pressa car ell estava molt poca estona per dinar. El príncep novament reclamà ajut a la Blancaflor que, com l'altra vegada, se serví dels diablons i, al moment, l'encàrrec del seu pare estigué llest.

Les sospites del diable que la seva filla tenia part en l'afer, augmentaren. Feu encara una tercera comanda al príncep. Li digué que feia molts milers de milers d'anys que a la seva retataravesàvia, en un viatge per mar, li caigué un anell a l'aigua, i no el pogué trobar, i que desitjaria que l'hi portés com més aviat millor, si bé no li marcà termini.

Quan la Blancaflor va saber el nou encàrrec li digué al príncep que aquell era més difícil que els altres, però que també se'n sortiria. Li digué que posada ella damunt d'una taula, la fes tota ben a bocinets petitíssims, i que els posés dintre d'una ampolla, que la tapés ben bé i la tirés a mar. Ella es tornaria un peix, cercaria l'anell i quan el tingués tornaria a la vora del mar amb l'anell a la boca, que ell l'agafés i, al moment de tenir ell l'anell, ella es tornaria una altra vegada dona. Li encarregà, sobretot, que en esbocinar-la procurés no perdre ni una engruna de carn, ni una gota de sang, car si perdia la més ínfima part del seu cos, en tornar-se dona se la trobaria a mancar i restaria esguerrada o amb algun defecte.

Al príncep li repugnava haver-la de tallar com si fes serradures, però Blancaflor li objectà que no hi havia altre remei, i que si no satisfeia els desigs del seu pare, s'exposava als més terribles perills.

No quedà més remei al príncep que fer el que li deia la donzella, però en tallar-la tingué la desgràcia que li caigués a terra una goteta de sang.

Succeí com la Blancaflor havia dit, però en tornar-se dona quedà allà amb una petita taqueta al dit xic de la mà dreta, a causa de mancar-li aquella goteta de sang que el príncep havia deixat caure. La Blancaflor digué al príncep que el seu pare tindria un gran goig en veure que havia obtingut aquell anell que tant desitjava, i que amb tot el seu poder mai no havia pogut aconseguir, i que de segur que li oferiria la mà d'una de les seves filles en matrimoni. Li encarregà que, sobretot, no digués que es volia casar amb ella, car el diable, al moment comprendria la seva intervenció en els encàrrecs fets al príncep i els mataria tots dos. Li recomanà que digués al diable que, com que no coneixia cap de les seves filles, li era difícil escollir-ne cap; que, amagades darrere un paravent, fes que totes tres traguessin una mà i que ell agafaria la que primer li semblés i es casaria amb la que així hagués escollit; però, com que pel senyal del dit xic distingiria quina era la Blancaflor, l'escolliria a ella tot dissimulant així la coneixença i intel·ligència existent entre ells.

Tot va passar tal com la Blancaflor havia dit, però el diable endevinà el que havia passat, i abans que es casessin, es proposà de matar el príncep i la seva filla. Aquesta, que tenia el do de penetrar el pensament, sabé el propòsit del seu pare i decidí fugir amb el príncep. El diable es feu el càrrec de matar-lo de nit mentre dormirien, i ells, en lloc d'anar a dormir posaren al llit dues botes de vi que aparentaven talment que eren dues persones.

Mentre Blancaflor preparava la fugida, encarregà al príncep que anés a baix a la quadra i tragués el cavall més sec i magre que trobés, que no n'escollís cap d'altre. El príncep, en veure aquell cavall tan magre, que gairebé ni s'aguantava, temé que ni tan sols els podria sostenir i prengué el més gras. Quan la Blancaflor el veié es va desesperar, però ja no podien tornar a canviar-lo.

El cavall magre era el pensament i amb sols dir:
– Volem ser a tal lloc -, ja s'hi haurien trobat. El gras era el vent, que ja corria molt, però mai tant com el pensament.

Abans de marxar, la Blancaflor va escopir a terra, perquè l'escopinada parlés en el seu lloc, si el seu pare o la seva mare li parlaven.

En efecte, per saber si ja dormia i poder-los anar a matar, de tant en tant la cridaven:
– Blancaflor!
I l'escopinada respondria:
– Què mana?

Tal com l'escopinada s'anava eixugant, anava contestant més fluix i de manera més apagada, fins que es va eixugar del tot i no va contestar. El diable cregué que dormien, i amb un ganivet anà al llit i clavà gran nombre de ganivetades als bots. Quan ja els donava per morts, veié el vi que rajava, comprengué el que havia passat i tot es desesperà.

El diable volgué perseguir els fugitius, però temé que se n'haurien endut el pensament i que fora inútil intentar-ho, car no els podria atrapar. Baixà a la quadra i veié amb sorpresa que el pensament hi era i que havien pres el vent.

De seguida sortí i aviat els atrapà. Quan la Blancaflor veié al seu pare a la vora, al moment digué:
– Que el cavall es torni una ermita, el meu marit una campana i jo l'ermità.

Així succeí i de seguida es posà a tocar la campana. Arribà el diable i sense conèixer que era la seva filla li digué:
– Ermità, bon ermità, no hauríeu pas vist passar un fadrí i una donzella que anaven dalt de cavall?

Ella li contestà:
– Ara començarem la missa, si voleu entrar.

El diable repetí diverses vegades la pregunta i Blancaflor sempre li contestà el mateix. El diable cregué que l'ermità era boig o sord, i no sabent quin determini prendre se'n tornà cap a casa seva. La Blancaflor feu tornar altra vegada cavall, príncep i ella mateixa a l'estat normal, i emprengueren novament la fugida.

La diablessa havia sortit a la finestra per veure si el diable podria atrapar la seva filla i veié tot el que havia passat i, en tornar el seu marit, el tractà de tanoca i l'advertí que la seva filla l'havia enganyat, i que era aquell ermità amb qui havia parlat.

El diable, furiós, tornà a empaitar la parella i quan ja els atrapava la Blancaflor digué:
– Que el cavall es torni un hort, el meu marit en cols i jo en l'hortolà.

El diable li feu la mateixa pregunta que a l'ermità, i la seva filla contestà:
– Ja ho crec que són dolces aquestes cols; no en trobareu pas de tan bones per tota aquesta terra.
I per més coses que li digué no li arrencà altres paraules. El diable cregué que era sort, o boig, i se'n tornà; altra vegada la Blancaflor feu tornar-ho tot al seu estat normal i la diablessa feu veure al seu marit com altra vegada s'havia deixat enganyar.

El diable tornà una tercera vegada a empaitar la seva filla. Quan aquesta es veié el cavall del seu pare a la vora, llençà una ampolla d'aigua que portava i es tornà al moment un cabalós riu, però el pensament el travessà. Després llençà un raspall, que es tornà un camp de punxegudes arestes; però el pensament el travessà. Llençà aleshores una taronja, que es tornà un ample riu de foc, i aquesta vegada el pensament es deturà, car no s'atreví a travessar el foc.

El diable, veient que se li escapaven, es posà a cridar:
– Filleta meva; almenys mira'm per darrera vegada, que ja no et veuré mai més.

La Blancaflor de cap manera volia girar-se, per por que li llencés una maledicció, i aconsellava el seu marit que de cap manera no tombés la cara perquè no el maleís. El diable parlava amb veu tota planyívola que trencà el cor del príncep, qui no pogué resistir, i es girà, i al moment li va dir el diable: – Quan la deixis, oblida-la.

Blancaflor, tota es desesperà, i digué al príncep, que mai més no podrien separar-se per a res l'un de l'altre, perquè així que ho fessin ell l'oblidaria i mai més no es recordaria d'ella. El príncep no se'n sabia avenir i li semblava impossible que el pogués oblidar-se de qui tants grans favors li havia fet. Demanà a la seva esposa que amb el seu gran poder, superior al del diable, destruís la maledicció d'aquest.

Blancaflor li digué que no podia fer-ho; que el màxim que li era possible era fer-li mantenir el record d'ella quan se separessin, mentre cap altra dona no l'abracés, però, si en deixar-se l'un a l'altre, alguna dona li feia una abraçada, mai més no es recordaria d'ella.

Varen arribar al reialme del príncep i aquest volgué que es rebés a la seva esposa com a reina que era, essent la seva muller. Per a no donar a la seva família una sorpresa tan gran, va deixar la Blancaflor en un hostal i ell va avançar-se per preparar la rebuda. Els seus tingueren gran goig de tornar-lo a veure perquè ningú no en sabia res des de feia temps.

Digué que s'havia casat amb una donzella de les més boniques del món i que calia fer grans preparatius per rebre-la com es mereixia. La seva àvia, boja d'alegria de tornar-lo a veure, per l'esquena li feu una gran abraçada i el príncep immediatament s'oblidà de la Blancaflor i de tot el que havia passat. Quan els seus li retreien el que acabava de dir, restava tot sorprès i deia que de res no es recordava.

La pobra Blancaflor, cansada d'esperar, en veure que el príncep no tornava no sabia què fer. En aquell país no coneixia a ningú, i com que sabia molt de cosir es posà a fer de cosidora.

Varen passar molts anys i el príncep es prometé amb una rica princesa i feren unes grans bodes.

S'escaigué que la Blancaflor, que tenia fama de ser la millor cosidora, fou encarregada de fer el vestit de núvia per a la princesa. I com a cosidora fou convidada a les noces. Es feu un gran convit i, segons un vell costum, a l'hora de les postres tothom contà històries. La Blancaflor va demanar per contar-ne una i contà la seva història amb el príncep.

Aquest, de mica en mica, s'anà recordant de tot el que li havia passat. Quan la Blancaflor hagué acabat, volgué parlar ell i demanà un parer als convidats. Els digué que si un home tenia una espasa molt bona, que li feia guanyar totes les bregues i el treia de tots els perills i que moltes vegades li havia salvat la vida, i de sobte perdia l'espasa, i com que sense espasa no es pot anar, en cercava una altra. Però que si quan ja tenia la nova, tenia la sort de tornar a trobar la vella, ¿amb quina de les dues espases s'havia de quedar aleshores?

Tothom convingué que amb la primera i aleshores el príncep afegí:
– Doncs, cavallers, la meva veritable esposa és la cosidora Blancaflor i no la princesa amb qui acabo de casar-me, car la història explicada per Blancaflor li va passar amb mi.

I la Blancaflor va passar a ser reina i la princesa se'n tornà a casa.

I el qui no s'ho vulgui creure que es posi dins de la carabassa i que surti a ballar a la plaça.

Hi havia una vegada un camperol molt murri, realment de les seves argúcies n'hi hauria moltes per explicar; però sens dubte, la història més bonica és la d'aquella vegada que va aconseguir prendre el pèl al mateix diable!

Una vegada, al vespre, quan ja havia acabat de llaurar un camp i estava a punt per a tornar cap a casa, va veure enmig del seu terreny una pila de carbó cremant. Bocabadat es va quedar quan es va adonar que damunt les brases hi havia assegut un petit dimoniet negre.

– Sembla que estiguis damunt un tresor – li va dir el pagès.
– I així és – va respondre el diable; damunt d'un tresor que conté més or i plata del que has vist mai en tota la teva vida!
– Doncs el tresor es troba en el meu camp i, per tant, el tresor és meu – va dir el camperol.
– Serà teu – va respondre el diable – si durant dos anys em dones la meitat del que produeixi el terreny. De diners en tinc de sobres, però anhelo els fruits de la terra.

El camperol va estar d'acord amb la proposta.
– Però, per tal que no hi hagi discussions sobre el repartiment, acordem que a tu et pertanyerà tot el que creixi per damunt de terra i a mi tot el que creixi per sota.

Aquest tracte va agradar al diable, però el camperol murri va sembrar remolatxes.

Quan va venir el moment de la collita, va aparèixer el diable amb la intenció de recollir la seva part, però no va trobar altra cosa que flors grogues marcides, mentre el camperol, tot content, desenterrava les remolatxes.

– Per una vegada has tingut avantatge! – li va dir el diable – però a la següent el que hem convingut no valdrà: A tu et correspondrà el que creixi per sobre el terra, i a mi el que creixi per sota.
– Igualment, em va bé, va respondre el camperol.

I quan va arribar l'època de la sembra, ja no va plantar remolatxes, sinó blat. En madurar els grans, va anar al camp i els va segar les tiges carregades molt arran de terra. Quan va arribar el diable, no va trobar més que els rostolls i, ple de fúria, es va llançar per un precipici.
– Així és com un s'ha de burlar de les guineus – va dir el camperol, i va començar a fer el forat a terra per a trobar el seu tresor.

Un cérvol i un cavall vivien feliços i en llibertat en un bonic bosc.

Portaven una vida molt independent, cadascú conforme els seus costums i d'aquesta manera mai es molestaven.

Tots dos eren molt feliços perquè tenien tot allò que necessitaven per a viure en pau i tranquil·litat. Un riu cabalós baixava de les muntanyes oferint-los una aigua neta i cristal·lina. Grans extensions de terreny els permetien córrer al seu gust. Tenien herba i aliment en abundància per a cobrir les seves necessitats. A vegades, coincidien al riu i xerraven amistosament durant força estona, per després marxar cadascú pel seu camí.

Un dia, però, van discutir per una cosa de poca importància i, finalment, el cérvol es va riure del cavall, traient-li la llengua. El cavall es va sentir molt ofès i va perseguir el cérvol disposat a castigar-lo, però com que era més ràpid, el cérvol es va poder escapar.

Des d'aquell dia, cada vegada que es trobaven, el cavall intentava atrapar el cérvol, però aquest sempre aconseguia escapar-se gràcies a la seva gran rapidesa i agilitat.

Llavors, el cavall, tot i la poca importància del que els havia enemistat, va decidir demanar ajuda a un caçador que vivia prop d'allà.
– Jo et duré a prop del cérvol – li va dir – i així tu, amb les teves armes, podràs caçar-lo des de lluny i jo quedaré venjat.

Van sortir, doncs, el caçador muntant el cavall i quan van veure el cérvol va disparar-li amb la seva ballesta. El caçador va fallar el tret, però el cérvol, espantat, va fugir d'aquelles contrades per a no tornar mai més.
– Molt bé – va dir el cavall – ara ja pots treure'm les regnes i la cadira, perquè el cérvol ja no tornarà a molestar-me.

Però el caçador s'hi va negar. Per molt que el cavall va saltar, va córrer i va fer tota mena de cabrioles, no va aconseguir treure's de damunt el seu genet, fins que, esgotat, va haver de deixar-se conduir a l'estable del caçador.
– Mira que en sóc d'estúpid! – pensava – Per no saber perdonar una petita ofensa hauré de pagar la meva supèrbia tota la vida.

Estava vigilant a la branca d'un arbre un gall experimentat i astut.

Una guineu que passava per allà i el va veure va pensar a veure com s'ho podria fer per atrapar el gall. I amb veu melindrosa li va dir:
– Germà, per què hem de barallar-nos? Que hi hagi pau entre nosaltres.

I el savi gall li va respondre:
– Amic meu, no podries portar-me millor nova que aquestes paus; i encara em complau més, per ser-ne tu el missatger. Des d'aquí dalt veig dos gossos de caça, sens dubte són correus de la feliç notícia, van de pressa i aviat arribaran. Baixaré: així seran les abraçades generals.

I la guineu apressada va dir:
– Adéu!, és llarga avui la meva jornada; haurem de deixar els plaers per a un altre dia.

I el bergant, contrariat i amoïnat, va tocar el dos cames ajudeu-me abans no arribessin els dos gossos.

El gall va esclatar a riure, en veure'l córrer tot torbat perquè no hi ha plaer major a enganyar a l'enganyós.

Temps era temps en el que vivia un rei molt ric que tenia tres filles que sortien cada dia a passejar pel jardí reial.

El rei, que era aficionat a cuidar els més bells arbres, tenia especial predilecció per un en concret, tant era així que tot aquell que gosés agafar-ne un fruit, era objecte d'una maledicció i anava a parar immediatament sota terra a un lloc desconegut per tothom.

Quan arribava la tardor, els fruits penjaven de l'arbre, vermells com la sang. I les princeses anaven cada dia veure'ls, amb l'esperança que el vent els fes caure; però mai en queia cap, encara que el vent fes inclinar les branques fins a tocar de terra, com si s'haguessin de trencar en qualsevol moment.

Heus ací que un dia la germana petita va voler tastar un fruit i els va dir a les altres:
– El nostre pare ens estima massa per a deixar que ens caigui la maledicció a sobre; només ho deu fer amb els estranys.

Va agafar una fruita ben gran, li va clavar una bona mossegada i va exclamar, dirigint-se a les seves germanes:
– Oh! Proveu-la! En ma vida mai havia menjat res tan bo!

Les altres van mossegar, una rere l'altre, aquell fruit tan deliciós i, immediatament les tres germanes es van enfonsar sota terra en un instant, i mai més ningú en va saber res d'elles.

Al migdia, quan el pare les va cridar per anar a dinar, ningú va poder-les trobar, tot i que van buscar per tots els racons del palau i del jardí.

El rei, espantat, va fer pregonar per tot el país que qui li tornés les seves tres filles es podria casar amb una d'elles.

Van ser molts joves els que van sortir a buscar-les, ja que tothom apreciava aquelles tres donzelles, que sempre havien estat molt amables i, a més, eren molt belles i intel·ligents.

Van sortir també tres germans caçadors els quals, després de caminar durant vuit dies, van arribar a un majestuós palau ple de luxoses estances.

En una d'aquestes cambres hi havia una taula parada amb sucosos menjars, tan calents que encara desprenien vapor, tot i que en tot el palau no semblava que hi hagués ningú. Van estar esperant a l'amo del castell durant mig dia, mentre els fastuosos menjars seguien sense refredar-se fins que al final, famolencs, es van asseure a la taula i es van cruspir tot el que hi havia.

Aleshores van decidir quedar-se a viure al castell, i van jugar-se a la sort a quin d'ells li correspondria quedar-se el primer dia per guardar la casa, i a quins buscar les princeses.

Li va tocar guardar el castell al germà gran, així que l'endemà els dos més joves van sortir a cercar les donzelles.

Al migdia va presentar-se al castell un home diminut, que va demanar al caçador una llesca de pa. El caçador va tallar una llesca i la va oferir a aquell homenet, però aquest la va deixar caure a terra i va demanar a l'home que la recollís i li donés. L'home, servil, es va ajupir per a recollir la llesca de terra i llavors el nan va aprofitar per agafar un pal i donar-li unes quantes garrotades.

L'endemà li va tocar el torn de quedar-se a guardar la casa al segon dels germans caçadors, i es va repetir la mateixa escena. Quan, al capvespre van arribar a casa els altres dos, el més gran li va preguntar com havia anat la guàrdia aquell dia.
– Doncs molt malament, va dir l'altre.

Els dos germans grans es van explicar el que els havia passat; però van decidir no explicar res al germà petit, perquè no l'estimaven gens i el consideraven un beneit, perquè era un home de molt bona fe.

El tercer dia el germà petit es va quedar al castell i, com en els dies anteriors, s'hi va presentar l'homenet i li va demanar una llesca de pa. Quan el germà petit li va donar, l'homenet la va deixar caure i li va demanar que la recollís. Però el noi li va replicar:

Com dius? No pots recollir-lo tu mateix? Si tan poca feina vols donar-te per agafar el menjar, potser és que no te'l mereixes!

L'homenet es va enfadar molt i va insistir per tal que el germà petit l'obeís, però l'altre s'hi va negar. El nan va intentar, aleshores, agafar el bastó igualment, però el germà petit hi va arribar abans i va aprofitar per donar-li un parell de garrotades.
– Prou! Prou! Deixa'm anar i et diré on són les princeses!

En sentir aquestes paraules, el noi va deixar de pegar-lo i l'homenet li va confessar que ell era un gnom, un esperit de la Terra, i que com ell n'hi havia mil més. Li va dir que si el seguia el podria dur fins on eren les filles del rei.

El gnom va portar el jove caçador fins a un pou d'aigua sec i profund, i va dir-li que els seus germans li volien mal i que, si volia salvar a les princeses, ho havia de fer ell tot sol. Els seus germans també les voldrien alliberar, però sense haver de patir ni treballar.

Per rescatar les princeses hauria de disposar d'un cistell, el seu ganivet de caça i una campaneta. Amb aquests materials hauria de baixar fins al fons del pou. Allà hi trobaria tres cambres, a cada cambra, una princesa encarregada d'acaronar els caps d'un drac que tenia molts caps. I per rescatar-les, hauria de tallar tots els caps dels dracs de les estances de les princeses.

Quan li va haver dit tot això, el gnom va desaparèixer.

Al capvespre, van arribar els altres dos germans i li van preguntar com havia passat el dia.
– Molt bé, va respondre ell. No he vist ni una ànima, excepte al migdia, quan se m'ha presentat un homenet i m'ha demanat que li donés un tros de pa. Quan li he donat, l'ha deixat caure i m'ha demanat que li recollís. M'hi he negat, m'ha amenaçat i aleshores ens hem barallat i l'he vençut. En guanyar-lo, m'ha dit on són les tres princeses.

En sentir això els germans grans es van enfurismar, pensant amb ràbia que ells haurien pogut aconseguir aquella valuosa informació.

El germà petit, però era tan bondadós, o tan beneït com pensaven ells, que l'endemà els tres germans van anar fins al pou i es van jugar a la sort qui havia de ser el primer a baixar. Li va tocar al germà gran, va agafar la campaneta i va dir:
– Quan la faci sonar, pugeu-me ràpidament.

Amb prou feines havia baixat uns quants metres que ja va fer sonar la campaneta, així que els altres dos van afanar-se a fer-lo pujar.

Amb el segon va passar més o menys el mateix i, finalment, li va tocar al més jove dels tres germans baixar fins al fons del pou.

Quan va arribar al fons del pou, va sortir del cistell, va desembeinar el ganivet i es va acostar a la primera porta que va trobar. Va parar-hi l'orella per escoltar i va poder sentir com el drac dormia profundament, roncant sorollosament. Va obrir suaument la porta i va veure com una de les princeses estava acaronant un gran drac de nou caps. El jove va agafar amb totes les forces el seu ganivet i d'un sol cop va tallar els nou caps del drac. Immediatament, la princesa es va posar dempeus i amb un salt el va abraçar i li va fer un fort petó amb tot el seu cor. Aleshores, va treure's una joia d'or que duia al pit i la va donar a aquell valent que l'havia salvat.

Després el jove va sortir de la cambra i va anar a la segona habitació, on la segona de les filles del rei havia estat condemnada a acaronar un drac de set caps. I talment com havia fet amb el primer, d'un sol cop li va tallar tots set caps.

Finalment, va arribar a la tercera habitació, i va alliberar la tercera princesa d'un drac de quatre caps.

Les filles del rei ja lliures de la maledicció abraçaven al jove caçador. Tot agraint la seva proesa, li preguntaven coses i l'omplien d'afalacs.

Malgrat tot el noi no es va distreure i les va acompanyar fins on era el cistell, i va començar a fer sonar la campana fins que els seus germans van sentir-la, i van començar a estirar la corda per a treure les princeses, una a una.

Quan finalment li tocava pujar, va recordar les paraules del gnom sobre el mal que li desitjaven els seus germans, així que va posar una pedra dins del cistell i, efectivament, en arribar a mig pou, els germans van tallar la corda i cistell i pedra van caure al fons.

Els dos germans grans pensaven que ja era mort i van decidir dur les tres filles del Rei a palau. Abans les van obligar a prometre que dirien que havien estat ells els que les havien rescatat.

I així ho van fer, presentant-se davant el Rei i demanant cadascun d'ells la mà d'una de les donzelles.

Mentrestant, el més jove dels germans caçadors vagava per les estances, pensant que la seva seria una mort segura en aquell indret tan amagat.

De sobte, va veure una flauta penjada d'una paret i es va preguntar:
– Què hi deu fer aquí una flauta? Qui pot sentir-se content com per tocar la flauta en un lloc així?

I, mirant els caps dels dracs, es va dir:
– Vosaltres tampoc no em serviu per a res.

I així, passejant amunt i avall rumiant com s'ho faria per a poder sortir del fons del pou.

Cansat de tant rumiar, va despenjar la flauta de la paret i va començar a tocar una melodia, i heus ací que de sota van començar a venir molts gnoms, i a cada nota que tocava n'arribaven més, fins que les estances van quedar completament plenes de gnoms.

Li van preguntar què desitjava, i ell va respondre amb fermesa que només volia tornar a la superfície. Aleshores el van agafar pels cabells i el van pujar fins a terra.

Llavors el noi va córrer cap a palau, on ja estaven preparant l'enllaç dels seus germans amb les princeses i va arribar a la sala on el rei els havia reunit a tots.

En obrir les portes, les princeses van caure desmaiades a l'instant i el Rei, tement que alguna cosa dolenta els hauria fet aquell vailet, va ordenar que el tanquessin a les masmorres.

En recuperar el coneixement les tres germanes, van demanar què se n'havia fet del noi. Quan el rei va preguntar per la insistència de les filles per veure'l i la seva reacció, les donzelles van contestar que no podien explicar-ho per una promesa que havien fet.

Aleshores el rei va demanar que ho expliquessin a la xemeneia mentre ell sortia a fora i parava l'orella a la porta. I així va poder sentir tota la història.

Enfurismat, va enviar a la forca els dos germans mentiders, i va concedir la mà d'una de les seves filles al vailet.

I conte contat, conte acabat!

Assedegat, després d'haver estat moltes hores recorrent la selva, un gos buscava algun lloc on poder beure.

Després d'una estona d'anar d'un lloc a l'altre, va trobar un ample riu en el qual circulava un bon cabal d'aigua fresca i cristal·lina. De seguida va anar cap a la vora del riu per poder saciar la seva set. Però havia fet tot just un parell de glops quan es va adonar que un imponent cocodril se li apropava.
– Aquí no em podré aturar – va pensar – aniré uns metres riu avall.

I es va situar en un entrant situat a poca distància. Però, en començar a beure, va veure com el gran cocodril s'hi acostava altra vegada amenaçador.

El gosset va començar a córrer per la vora, parant-se i prenent petits glops d'aigua quan li semblava que tenia prou temps abans que arribés el seu enemic.

Però cada vegada se li acostava el cocodril i havia de tornar a escapar.
– Escolta, amic – li va dir el perillós animal.

El gos va fer com si res i va continuar fugint.
– Escolta, atura't un moment – va insistir.

D'estar corrent i bevent al pobre gos ja li feia mal la panxa. Llavors va sentir el cocodril que, molt astut, li deia:
– Beu quiet. No pateixis que l'aigua encara t'acabarà fent mal.

Però el prudent i espavilat animal li va contestar:
– No és bo beure i caminar, però potser et sembla que és millor esperar que em clavis una bona queixalada?

Un dia, dos ratolins estaven jugant alegrement. Allà mateix a l'ombra d'un arbre, hi havia un lleó intentant fer la migdiada, però els ratolins eren tan escandalosos que no s'aconseguia adormir.

En un dels seus jocs els ratolins van passar per damunt del lleó. El lleó, enfadat ja pel fet de no poder dormir, es va enutjar encara més per aquella manca de respecte que li mostraven els ratolins. I aixecant-se de sobte va aconseguir encerclar-ne un mentre l'altre fugia espaordit.

El lleó va agafar al ratolí que havia atrapat i, per sorpresa seva, el ratolí li va parlar:
– Lleó, si em perdones la vida, et serviré sempre que necessitis la meva ajuda.

El lleó primer es va quedar perplex, però ràpidament va esclatar a riure!
– Tu! Un petit i minúscul ratolí oferint-me ajuda a mi! El rei de la selva! Au, ves ves!

I de tanta gràcia que el va fer, el va deixar anar.

Quan ja havia passat força temps, el mateix lleó anava despistat per la selva quan va caure en un parany posat per un caçador. Va quedar penjat d'un arbre en una xarxa i, per molt que ho intentava no podia escapar i cada vegada rugia més fort de ràbia, tant, que tota la selva tremolava.

El ratolí va sentir els rugits i ràpidament va acudir on era el lleó per a complir la seva promesa. El rei de la selva continuava desconfiant d'un petit ratolí. Però el ratolí, ràpidament, es va enfilar fins on era el lleó i va començar a rosegar la xarxa. I va rosegar i rosegar fins que la xarxa es va trencar i va alliberar el lleó.

I el lleó va donar les gràcies al ratolí, que a més estava molt satisfet per haver-li estat útil i haver pogut ajudar al lleó malgrat la poca confiança que tenia en ell el rei de la selva.

Una vegada hi havia un pobre llenyataire que tornava a casa després d'una dura jornada de feina. En travessar un pont que travessava un riu li caigué la destral a l'aigua.

L'home es va lamentar tristament:
– Oh! I com m'ho faré per guanyar-me el pa jo ara, sense destral?

Però tot de sobte, d'entre les aigües – oh! Sorpresa! – en va sorgir una bella nimfa i li va dir:
– Espera, bon home, que jo et tornaré la destral.

La nimfa es va enfonsar al riu i al cap de no res en tornà a sortir amb una destral d'or massís a les mans.
– Que potser és aquesta la teva destral? – Va preguntar la nimfa.
– No, no és aquesta, la meva destral no és daurada – va contestar el llenyataire.

Així la nimfa es va tornar a enfonsar per segona vegada i aparegué poc després amb una destral de plata.
– I aquesta? Que potser és aquesta la teva destral? – va tornar a preguntar la nimfa.
– No, aquesta tampoc no és la meva. La meva no era ni d'or ni de plata – va respondre l'entristit llenyataire.

I per tercera vegada la nimfa es va submergir a les aigües del riu. En sortir duia a les mans una destral d'acer.
– Oh! Gràcies! Gràcies! Aquesta sí que és la meva!
– Però com que ets tan honrat jo et regalo les altres dues, bon llenyataire. Has preferit l'honradesa a la mentida i et mereixes aquest premi.

Un ancià llaurador tenia dos fills que, tot i ser molt bondadosos, no eren massa treballadors, ja que tot sovint s'oblidaven de les seves obligacions i es distreien amb qualsevol cosa.

Un bon dia el seu pare, que s'havia posat molt malalt, els va reunir i, en to solemne, però ple de dolçor els va dir:
– Fills meus, d'aquí molt poc temps em moriré. Vull que sapigueu que tot el que us puc deixar en herència és la granja i les terres. Desitjo que continueu cultivant-les com jo he fet fins ara, perquè a molt poca profunditat hi ha un immens tresor amagat.

Pocs dies després, tal com els havia dit, l'ancià va morir. Els seus fills van estar tristos i abatuts durant molt temps, però no van els va quedar més remei que posar-se a treballar.

Llavors van recordar el que els havia dit el seu pare sobre el tresor amagat i, creient que es tractava de diners o joies enterrades temps enrere, van començar a cavar la terra pam a pam.

Amb l'estímul de la fortuna que havien de descobrir, s'estaven cada dia treballant sense parar de sol a sol. Mai s'havien esforçat tant com fins aleshores. Estaven sempre amb l'aixada a la mà i tan sols descansaven quan el sol es ponia.

Després d'uns quants mesos de fatigues i de remoure tota la terra dels camps els dos germans no van trobar cap tresor, però la terra, perfectament remoguda, els va donar una collita molt abundant, que fou la justa recompensa pel seu esforç.

I llavors van saber que el seu pare els havia donat una bona lliçó, dient-los que en la terra hi havia un tresor amagat, ells van imaginar joies i diners i en aquell moment van saber que el tresor era la mateixa terra que ben treballada els donaria tot allò que haguessin de menester.

En una pobra caseta de terra a la vora del mar vivien un vell i una vella. El vell pescava amb la xarxa i la vella filava.

Una vegada el vell va pescar un peixet d'or que li va parlar amb la veu humana i li va dir:
– Deixa'm anar, bon home! Faré tot el que vulguis!

El vell el va deixar anar sense demanar-li res. Quan va tornar a casa seva ho va explicar tot
a la vella. Ella es va enfadar dient:
– Ets un babau! Per què no li vas demanar res al peixet? Torna i demana-li almenys la pastera, que la nostra està trencada.

El vell va tornar a la vora del mar i va cridar el peixet. La mar es va enfosquir. El peixet d'or
va sortir de l'aigua i va preguntar al vell:
– Què volies, bon home?

El vell li va explicar el desig de la seva dona i el peixet li va dir:
– No et preocupis. Torna tranquil a casa. Tindràs una pastera nova.

El vell va tornar a casa i va veure que allà hi havia la pastera nova i al costat hi era la seva dona encara més enfadada.
– Pallús! – li va cridar -. No has sabut demanar-li alguna cosa millor que una pastera? Torna i demana-li una casa nova!

El vell va tornar a la vora del mar. El vent començava a bufar. El vell va cridar el peixet d'or. Aquest va sortir de l'aigua i li va preguntar:
– Què volies bon home?

El vell li va explicar tot el que li demanava la seva dona i el peixet li va dir:
– Tranquil, torna a casa i tindràs una casa nova!

El bon home va tornar a casa i va veure que la caseta de terra es va convertir en una casa preciosa! I a dins estava la vella més enfadada que abans.
– Toix – li va cridar la dona -. Una altra vegada no has sabut demanar el que havies de demanar! Torna i digues-li que no vull ser pobra mai més! Vull ser una reina!

El vell hagué de tornar a la vora del mar i cridar el peixet d'or. El vent començava a remoure

l'aigua del mar. El peixet en va sortir i li va preguntar:
– Què volies, bon home?

L'home li ho va explicar tot i el peixet li va dir:
– Torna a casa tranquil. Faré el que vols.

El vell tornà a casa i va veure un castell meravellós amb els guàrdies que no el deixaven entrar.

Va passar una setmana i la dona va cridar al seu marit.
– Tu, miserable – li va dir-; vull que vagis al mar i diguis al peixet que vull ser la reina de tot el món i vull que ell sigui el meu servent.
– Què dius? T'has tornat boja? – intentà contestar-li el vell, però els guàrdies el van apuntar amb els sabres.

El pobre home va haver d'anar a la vora del mar. En el mar s'aixecà una tempesta terrible. El vell va cridar el peixet i aquest va sortir de l'aigua;
– Què volies, bon home?
– Perdona'm, – li va dir el vell -, però la meva dona s'ha tornat boja: no vol ser només una
reina, vol ser reina de tot el món i que tu siguis el seu servent!

El peixet d'or, sense dir-li res, va desaparèixer dins de l'aigua.

Quan el vell tornà a la cala va veure la seva caseta de terra, la vella asseguda a la porta i la pastera trencada davant seu.

Hi havia una vegada un petit pastor que es passava molt de temps vigilant les seves ovelles i, com que a vegades s'avorria veient-les pasturar, molts cops s'empescava coses per a divertir-se.
Un dia, va decidir que seria una bona pensada divertir-se prenent el pèl a la gent del poble que hi havia per allà a la vora. S'hi va acostar i va començar a cridar:
– Socors! El llop! Que ve el llop!

Els vilatans van agafar el que tenien a mà i corrents van anar a ajudar el pobre pastor que demanava auxili, però quan van arribar allà, es van adonar que tot havia estat una broma pesada del pastor. I es van enfadar, i molt!

Quan els vilatans ja se n'anaven, al pastor li va fer tanta gràcia la broma que va pensar a repetir-la. I quan els vilatans ja eren prou lluny, va tornar a cridar:
– Socors! El llop! Que ve el llop!

Els vilatans, en tornar-lo a sentir, van començar a córrer un altre cop cap on era el noi per auxiliar-lo, pensant que, aquesta vegada si, s'havia presentat el llop i realment necessitava la seva ajuda.
Però en arribar on era el pastor, van veure'l per terra, rient de veure als vilatans córrer armats amb el que van trobar.

Els vilatans, aquest cop es van enfadar encara més. I se'n van anar.
L'endemà, el pastor va tornar a pasturar amb les ovelles al mateix camp. Encara reia quan recordava córrer als vilatans. Però no havia pensat en la possibilitat que un dia el llop s'hi acostés realment.

I justament va ser aquell mateix dia que va veure acostar-se el llop. La por li va envair el cos. En veure que s'acostava cada cop més, va començar a cridar:
– Socors! El llop! Que ve el llop! Que se'm menjarà totes les ovelles! Auxili!

Però els vilatans, pensant en el que havia passat el dia anterior, no li van fer gens de cas.

El pastor va veure com el llop ja estava a punt de llançar-se sobre les seves ovelles, i cridava cada cop més desesperat!
– Socors! El llop! El llop! – però els vilatans van continuar sense fer-l'hi cas.

I va ser així com va veure, impotent, com el llop es llançava sobre les seves ovelles, ferint-ne unes quantes i enduent-se'n una per menjar.

et aquí una vegada hi havia un minyó que volia fer de lladre i es va anar a oferir com a aprenent a un bandoler molt famós. La colla de lladres tenia el cau en una cova al cim d'una muntanya molt alta, des d'on es dominava una extensa plana.

Feia poca estona que el minyó s'havia presentat a la cova per fer d'aprenent, que el capità el va cridar:
– Avui tenim poca teca per dinar. Veus aquell home que passa per allà baix amb aquell moltó? Doncs, vés i roba-l'hi.
– Entesos – va dir el noi.
– Compte que és molt valent i forçut i que no es deixarà prendre el moltó sense més ni més.
– No tingueu por, capità, que li prendré el moltó i ni tan sols em veurà.

El minyó va agafar un ganivet vell i rovellat que no servia per a res i una beina dolenta i vella que feia joc amb el ganivet. Amb aquelles dues rampoines el minyó va baixar de la muntanya fins a arribar al camí per on havia de passar l'home del moltó.

Enmig del camí va deixar la beina a terra de manera que semblés que li havia caigut a algú. Unes dues-centes passes més enllà, després d'un revolt des del qual no es veia el lloc on havia deixat la beina, va deixar caure el ganivet. Aleshores, es va posar a esperar, amagat darrere un bardissar.

Al cap d'una estona va passar l'home que duia el moltó a coll. En veure la beina va pensar que li devia haver caigut a algun caminant, però com que era tan vella i atrotinada, la va deixar. Va continuar caminant i, més enllà, es va trobar el ganivet. Va pensar que la beina que havia vist abans devia ser d'aquell ganivet i el va collir. Encara que era vell, li serviria per a alguna cosa, i la beina li aniria bé per protegir-lo. I va fer mitja volta per tornar enrere. Però, per no recular carregat amb el moltó, se'l va treure del coll i el va deixar a la vora del camí. Així que l'home va haver tombat el revolt, el minyó va sortir del seu amagatall, es va carregar el moltó a coll i va pujar cap a la cova.

En tornar l'home i no trobar el moltó, es va estranyar i va pensar que potser havia tirat muntanya amunt, menjant herba. El va cridar, el va cercar, però va ser inútil. El moltó no va sortir. Va pensar que l'animal potser havia tornat cap al ramat on l'havia comprat feia una estona i va decidir tornar cap allí per veure si el trobava.

El bon home va desfer el camí. Quan va arribar, el pastor li va dir que no havia vist el moltó, però li'n va donar un altre amb el tracte que, si trobava el primer, li tornaria el segon, i si no el trobava, l'hi pagaria. El capità i tota la colla de bandolers, que havien seguit les maniobres del minyó des de la cova, van celebrar molt la seva astúcia. El noi va arribar esbufegant com un bou, perquè el moltó pesava molt. Encara no havia tingut temps de recuperar l'alè, quan el capità, que havia vist passar l'home carregat amb un altre moltó, li va dir:
– No crec pas que amb un moltó tinguem prou menjar per a tothom. Veig que el mateix home d'abans ve pel camí amb un altre moltó. A veure si li saps prendre una altra vegada.
– No hi patiu, capità. Ara li tornaré a prendre el moltó sense que ni em vegi.

El minyó va tornar a baixar cap al pla. Es va amagar en el mateix indret que la primera vegada i quan li va semblar que l'home del moltó ja era prou a la vora, va començar a belar:
– Beee! Beee! Beee!

L'home va creure que qui belava era el moltó perdut i ràpidament va anar a cercar-lo. Però com que no podia pas endinsar-se pel bosc carregat amb el moltó que duia a les espatlles, el va deixar a la vora del camí. I, així que va estar prou lluny perquè no el pogués veure, el minyó va sortir del seu amagatall i va agafar el segon moltó.

Naturalment, el pobre home no va trobar el moltó que havia perdut i, molt estranyat, va decidir tornar on havia deixat l'altre. Quina no va ser la seva sorpresa quan va veure que tampoc no hi era. Sense poder-se explicar què passava, l'home va resoldre tornar al ramat per veure si potser hi havien fet cap els dos moltons o, si més no, comprar-ne un altre. L'endemà era festa major al seu poble i tenia convidats a casa.

El minyó va arribar a la cova traient un pam de llengua de cansat que estava. Però abans de descarregar-se el segon moltó, el capità, que havia vist que aquell pobre home tornava amb un tercer moltó al coll, li va dir:
– Mira, ja es torna a veure aquell infeliç amb un moltó al coll.
– Que voleu que l'hi vagi a prendre una altra vegada? – va dir el noi, defallit, però amb ganes de demostrar que era prou fort i agosarat per entrar a la colla.
– Home, no cal, ja tenim prou teca – va dir el capità, que el veia molt cansat.
– Doncs aquesta vegada hi aniré jo pel meu gust i no tan sols li robaré el moltó, sinó que fins i tot li prendré la roba que porta.

I el minyó es va llançar corriol avall cap al pla. Més enllà del lloc on li havia pres els dos moltons hi havia un estanyol, i el noi es va asseure a la vora esperant que arribés l'home, carregat amb el tercer moltó. Així que el va sentir es va posar a riure com un beneit. En veure'l riure d'aquella manera, l'home va remugar, malhumorat:
– El món és així, mentre els uns riuen els altres s'enrabien.
– Que us ha passat alguna cosa?- va preguntar el noi, innocent.
– Que he perdut dos moltons i per poder menjar-ne per la festa major n'he hagut de pagar tres.
– Doncs, mireu quina casualitat, jo precisament reia perquè acabo de veure dos moltons que, jugant, han travessat l'estanyol com si fossin dues barques i han sortit per l'altre costat. Potser eren els dos moltons que heu perdut vós.
– Segurament – va dir l'home amb un fil d'esperança – Si em volguéssiu guardar aquest altre moltó i la roba, travessaria l'estany per anar-los a cercar.
– Amb molt de gust, bon home. Podeu anar-hi ben tranquil.

L'home es va despullar i es va tirar a l'aigua. I així que va ser prou enllà per no veure'l, el minyó es va carregar el moltó a l'esquena i va recollir tota la roba i va tornar a la cova.
Aquesta vegada va arribar-hi més mort que viu. El capità i tota la colla el van felicitar per la feta i li van dir que era el més fi de tots ells, perquè cap no hauria sabut robar els tres moltons amb l'astúcia que ell ho havia fet.

A l'hora de dinar, el minyó no podia aguantar-se de cansament i de gana. Van posar a taula dos dels moltons, un rostit i l'altre amb suc, i el noi es va treure el ganivet de la butxaca per tallar-se'n un tros. Aleshores va saltar el capità imperatiu:
– Ei, aprenent! Això no és per a tu. Des de sempre els aprenents es mengen les sobres. Cuiner, porta les patates que van quedar d'ahir.
– Com s'entén? – va dir el minyó- Jo no he de menjar dels meus moltons? Perquè qui li ha pres els moltons a l'home he estat jo.
– Aquí no hi ha res de ningú i tot és de tots i meu més que dels altres perquè sóc el que mano. On s'és vist voler fer prevaler el dret del qual has robat? Si tu ho has robat al camí ral, nosaltres t'ho robem a tu, i s'ha acabat.
– Doncs si un altre m'ha de robar sense perill ni cansament allò que jo he pres amb tot l'esforç i tot el risc, que robi un altre; que per robar i no guanyar val més treballar. Deixo l'ofici de lladre i adéu-siau.

I, sense tastar ni una mica dels moltons, l'aprenent se'n va anar cap a casa seva i va abandonar l'ofici de lladre, per al qual tenia tan bones condicions.

Hi havia una vegada un home que es va trobar un cigronet, el va posar dins del sac i va seguir el seu camí.

Va arribar a un poble, va sentir que tocaven les campanes de l'església:
– Ding, dong, ding, dong!
– Ja arribo tard! Es va exclamar.

Va tocar a la porta d'una casa al costat de l'església per a poder deixar el sac amb el cigronet.
– Toc, toc, toc!
– Senyora, que li podria deixar aquest sac? És que se'm fa tard per anar a l'església.
– Deixi'l darrere la porta, va dir-li la senyora de la casa.

I se'n va anar corrents cap a l'església. Però en aquella casa on havia deixat el seu sac hi havia una gallineta que es va menjar el cigronet.

Quan l'home va tornar a recollir el sac va veure que el cigronet no hi era. I va dir:
– Escolti, senyora, aquí ja no hi és, el cigronet.
– Doncs home és que, veurà, la gallineta...
– Doncs el cigronet o la gallineta, la gallineta o el cigronet.
– Ja n'hi ha prou, pesat, prengui la gallineta!

I l'home va agafar la gallineta i la va posar dins del sac i va seguir el seu camí. Xino-xano va arribar fins a un altre poble i també tocava la campana de l'església:
– Ding, dong, ding, dong!
– Ja arribo tard altra vegada!
– Toc, toc!
– Hola, senyora, li podria deixar aquest sac?
– Si, home, és clar, deixi'l darrere la porta.

I l'home va marxar cap a missa. Però en aquella casa hi havia un porquet que es va menjar la gallineta. Quan l'home va tornar de missa es va trobar que dins del sac ja no hi era la gallineta.

Parlant amb la senyora de la casa va saber que a la pobra gallineta se l'havia menjat el porquet. Llavors l'home va dir repetint sense parar:
– La gallineta o el porquet, la gallineta o el porquet.
– Prengui el porquet, home de la cançó de l'enfadós!

Va agafar el porquet, se'l va ficar al sac i va seguir el seu camí. I xino-xano va arribar fins a un altre poble. I ja hi vam ser altra vegada amb la mateixa cançó: Toquen a missa, deixa el sac amb el porquet en una casa, se'n va a missa i, quan torna, el porquet no hi és. A la casa hi havia un bouet que s'havia menjat el porquet.
– El porquet o el bouet, el porquet o el bouet. Va repetir sense parar.
– Doncs prengui el bouet, home de l'enfadós!

Quan va arribar al següent poble, altra vegada la mateixa història:
– Ding, dong!
– Toc, toc!
– Que li podria deixar aquest bouet?
– Deixi'l al corral.

I l'home de l'enfadós se'n va a missa. Però en aquella casa hi havia una nena malalta que va començar a demanar a sa mare:
– Mare, jo vull fetge de bou que no cou!

I tant va insistir que la mare li va treure el fetge al bou i li va omplir la panxa de pedres. Quan l'home de l'enfadós va tornar de missa, va recollir el bou:
– Arri, bou! Arri, bou! Què li passa a aquest bou?
– La meva filleta està malalta i volia fetge de bou que no cou.

I l'home pesat va començar a repetir:
– El bouet o la xiqueta, el bouet o la xiqueta.
– Prengui la xiqueta, pesat!

L'home la fica dins del sac i comença a caminar fins al proper poble. Quan hi arriba es repeteix la mateixa història de sempre.
– Ding, dong!
– Toc, toc!
Hi deixa el sac.

En aquella casa estaven fent galetes i la mare deia:
– Qui en vol una?

La xiqueta des de dins del sac va dir:
– Jo en vull una!

Llavors va veure que dins del sac hi havia una xiqueta, la van treure i hi van posar un càntir ple d'aigua. Quan l'home va tornar a la casa, es va posar el sac a l'esquena i va marxar.

Quan encara no havia arribat als afores del poble el càntir es va girar i va començar a regalimar aigua. I l'home deia:
– Xiqueta, no et pixis que et tiraré al riu!

L'aigua no parava de rajar. Quan va arribar al pont va tirar el sac a l'aigua i llavors va ser quan va veure que no era la xiqueta sinó un càntir. I per avariciós, l'home de l'enfadós es va quedar sense res.

Hi havia una cabreta trapella molt alegre que vivia en una bonica, però rocosa muntanya, de la qual només baixava per a menjar la fina herba d'un camp que hi havia a prop.

Malgrat les contínues advertències dels seus pares sobre el perill del llop que rondava per les altes muntanyes on vivien, el jove animal no podia suportar una temptació tan gran com aquella saborosa pastura. I, per tant, aprofitava qualsevol badada dels seus pares per a baixar fins a la pastura verda per a menjar i córrer lliurement.

Un dia que la cabreta feia una de les seves perilloses excursions i ja es trobava bastant allunyada de casa, se li va acostar silenciosament el llop i quan la cabreta es va adonar de la seva presència, ja no tenia cap possibilitat de tornar cap a les roques perquè el ferotge animal li tallava el camí de tornada.

En veure'l, la cabreta va començar a córrer tant com va poder, allunyant-se cada vegada més del seu refugi. Però sentint-se ja atrapada pel llop, va aturar-se en sec i girant-se cap al seu perseguidor li va dir:
– Senyor llop, veig que de res em serveix córrer i que se'm menjarà de totes totes. Només li demano un favor abans de morir, i és que m'alegri els meus últims instants tocant la gaita, al so de la qual ballaré.

El llop, que veia com ja tenia assegurada la seva presa, va accedir-hi. Va començar a tocar la gaita i la cabreta va començar a ballar alegrement, anant i venint pel camp.

La música va cridar l'atenció d'uns gossos d'una granja veïna, els quals, en veure el llop distret tocant la gaita, se li van llançar damunt. I el llop va començar a córrer i tan sols després de molt córrer, i perdent mitja cua pel camí, va aconseguir salvar-se de l'atac ferotge dels gossos.

La cabreta va aprofitar el guirigall que s'havia format per a escapar, ja que si tenia por del llop, no en tenia menys dels gossos, i no va parar la seva desenfrenada cursa fins a trobar-se de nou a les roques. Allà a les roques la cabreta estava segura i les que va prometre formalment i davant dels seus pares no tornar a baixar mai.

El llop, protegit ja al seu cau, tot mirant la poca cua que li quedava, va dir-se amargament:
– Això em passa per posar-me a fer una feina que no em correspon. Hauria d'haver fet de matador i no de gaiter.

Caminava ben alegre la lletera cap al mercat. Amb pas viu i llarg, lleugera i senzilla, portava damunt del seu cap una gerra de llet, ben posada al capdamunt el coixinet, i d'aquesta manera pensava arribar sense cap problema al poble.

La lletera era realment feliç i com més s'atansava al poble més gran era la seva felicitat perquè anava rumiant i imaginant què en faria de la llet i quins beneficis en podria treure pel futur. Els seus comptes imaginaris eren els següents:
– De seguida que arribi al mercat trobaré un bon comprador per la meva llet, me la pagarà molt i molt bé doncs la llet és molt fresca i bona. Amb aquests diners compraré un gran cistell d'ous frescos. D'aquests ous en faré tres pollades; tot anirà bé. És senzill, es deia, criar els pollets al voltant de la casa; per molt llesta que sigui la guineu, em quedaran prou pollastres a l'estiu per poder-los dur a mercat i vendre'ls a bon preu. Amb els diners que obtindré de la venda dels pollastres compraré un porcellet petitet i rosadet. Ja me n'encarregaré d'engreixar-lo. Creixerà i s'engreixarà molt perquè l'alimentaré amb glans i castanyes. Serà un porc molt gran amb una panxa que s'arrossegarà per terra. El duré a mercat i en revendre'l, em donarà molt bons diners. Amb aquests diners podré comprar una bona vaca amb el seu vedell. Ja me l'imagino fent saltirons al voltant de la casa i enmig del ramat.

I de sobte la gerra li va caure, es va trencar i es va vessar tota la llet.

Adéu vaca i vedell! Adéu porc! Adéu pollets!

Totes les seves il·lusions van desaparèixer en un no res. Si no hi havia llet, ja no hi hauria res de res. La lletera va quedar-se mirant amb ulls afligits com la seva fortuna havia anat en orris, amb la gerra trencada i la llet escampada per terra.

Vet aquí que una vegada hi havia una princesa bonica com el sol, que cada dia es feia pentinar per cent criades. La pentinaven enmig d'un gran jardí i heus aquí que tot pentinant-la va passar per allà un vol d'ocells. El més gros de tots, va baixar i amb el bec va prendre la pinta d'or i va fugir. La pobra princesa va tenir una gran angúnia perquè era una pinta que se l'estimava molt.

L'endemà va tornar a sortir al jardí a fer-se pentinar per les cent criades, i quan estaven al bo i millor va tornar a passar un vol d'ocells, i altra vegada el més gros va tornar a baixar i va robar un anell d'or que portava a les trenes i va fugir. La princesa tota ella es va desconsolar.

L'endemà va tornar a sortir a pentinar-se i altra vegada va passar aquell vol de moixonets, i el més gros de tots va baixar i li va robar una cinta daurada que tenia per lligar-se els cabells. Llavors sí que la princesa es va entristir tant i tant, que mai més no va tenir alegria.

Els pares de la princesa que no tenien cap més filla que ella, estaven desesperats en veure que no hi havia manera de poder tornar l'alegria a la seva filla i en veure que cada dia que passava encara estava més trista, sense poder-la fer retornar. Penseu que en van fer moltes de coses!; com que eren reis i tenien tant poder com volien, podeu comptar si en posaren de coses en joc, però no hi havia manera d'alegrar la princesa.

El rei, desesperat, va fer una crida prometent que si hi havia algú capaç de fer riure a la seva filla, per poc que fos, el casaria amb ella i si era casat li donaria set pans d'or grossos com una mola de molí.

Vet aquí que hi havia un homenet que de tan petit que era li deien en Tamboret, que feia tanta gràcia en el parlar que així que obria la boca ja feia riure a tothom, però era tan vell que no s'aguantava, i va arribar a les seves orelles la crida del rei, i va dir-se:
– Com a Tamboret que em dic que jo vaig a casa de la princesa, que la faig riure tant si com no, i si no ho assoleixo, em deixo treure la pell.

Va agafar un gaiatet, i camina que caminaràs cap a casa el rei s'ha dit.
Però com que era tan vell es cansava, i es va asseure a reposar a la vora d'una mata de bruc, i de tan cansat que estava s'adormí com un roc.

Quan es va despertar, es va trobar que li havien robat el gaiatet i no es va veure pas amb cor de seguir sense ell.

Llavors va pensar:
– Arrencaré aquesta mata de bruc i em faré una gaiata.

Però heus aquí que en arrencar aquella mata es va obrir un forat molt fondo, fons com un pou. Hi havia una escala llarga, tan llarga que qui sap on anava a parar.

I en Tamboret va pensar què redimoni devia ser aquell pou i li van venir ganes de baixar-hi.

S'enfila a l'escala, escala avall, escala avall, i quan feia potser set hores que baixava, va arribar a un gran forn, on hi havia tot de pans que es coïen. De tant baixar havia fet gana i va fer-hi una queixalada.

Però l'escala encara seguia avall i en Tamboret baixa que baixa set hores més i va fer cap a una llar de foc on hi havia més de cent olles que bullien amb una oloreta que feia venir gana al més desganat.
En Tamborinet no s'hi va pensar gaire. Pega llucada a la primera, es va untar el pa amb el suc, i menja que menja, però com que l'escala encara seguia, més avall s'ha dit.

Set hores més de baixada i va fer cap a un celler. Ja feia una bona estona que se sentia una olor de vi bo, que trasbalsava els esperits i va pensar que quan hi fos, xerricaria. En arribar al celler va buscar la bóta del racó més amagat de tots, la va tatxolinar, i trinca que trinca! Quan va haver ben begut, va seguir el seu camí escala avall.

Va arribar a una cambra tota plena de llits, matalassos i coixins de ploma, i va pensar:
– Aquí sí que no m'hi ajec, perquè jo estic fet a dormir a terra, i amb un llit tan tou no me'n podria alçar i no podria arribar a veure la princesa; val més que segueixi escala avall, a veure a on aniré a parar.

Van passar set hores més, tot baixant i es va acabar l'escala. Es va trobar amb un jardí tot ple d'arbres que feien flors de set olors i de fonts que rajaven aigües de set colors.

En Tamboret no tenia prou ulls per a mirar tot aquell món meravellós. Quan més embadalit estava va sentir una fressa estranya i es va amagar per por que l'atrapessin. Va veure venir un vol de vint-i-un ocells que en posar-se a terra es van tornar vint-i-un donzells joves i bonics com un sol. El que anava davant, que semblava ser el més important entre tots ells, va treure una capseta on hi havia una pinta d'or, un anell d'or i una cinta daurada, i tot plorant i gemegant va dir:
– Si jo em pogués casar amb la princesa de qui les he robades! Com que estic encantat no podrà ser la meva esposa, fins que d'una manera o altra ho sàpiga i vingui aquí a buscar-me.
I plora que ploraràs el jove es va tornar un ocell i amb els seus companys va alçar el vol.

I en Tamboret va pensar:
– Què vols jugar-t'hi que aquesta princesa és la princesa trista?

I enfila escala amunt, rabent com un llamp; no ho semblava pas que fos tan vell. En poca estona ja va ser allà on s'havia ajagut i on havia perdut la gaiata. Engegat com un coet cap a casa del rei s'ha dit!

Va arribar-hi tot esbufegant. Els criats no el volien deixar entrar perquè era una deshora, i perquè no creien que aquell homenet pogués fer riure la princesa, però ell es va explicar i el deixaren passar.

Quan va ser davant la princesa, fil per randa li va explicar tot el que acabava de veure i tot el que li havia passat. Que havia menjat pa del forn, sucat amb suc d'una olla, que havia begut vi de la bóta del racó, que no havia volgut dormir en el llit de plomes perquè estava acostumat a dormir a terra, que havia conegut un príncep encantat que estava enamorat d'una princesa que era l'única que el podia desencantar, el qual li havia robat essent moixó una pinta d'or, amb la que es pentinava, un anell d'or de la trena, i una cinta daura del cabell, i que li semblava que aquella princesa podia ser ella.

I així mentre en Tamboret anava parlant, la princesa s'anava alegrant i va acabar fent grans rialles, tan i tan fortes que li va venir mal de ventre.

Va dir a en Tamboret que sí, que ella era la princesa a qui un ocell li havia robat la pinta, l'anell i la cinta, i que d'això li havia vingut la tristesa, i li va demanar que fes el favor d'acompanyar-la fins a l'amagatall secret del príncep encantat.

La princesa i en Tamboret se'n van anar al pou de sota el bruc i baixa que baixaràs. Van passar pel forn, on encara hi havia aquells pans, per la llar on encara bullien les olles, pel celler del bon vi, pel dormidor dels llits de ploma fins que va fer cap al jardí dels arbres de les flors de set olors i les fonts de l'aigua de nou colors.

Es van ben amagar per no ser vistos i va passar una estona fins que van comparèixer els vint-i-un moixons i així que van tocar de peus a terra es van tornar vint-i-un fadrins. I el més gran de tots, que semblava ser l'amo, es va treure una capseta, la va obrir i en veure la pinta, l'anell i la cinta, tot era plorar i demanar a la princesa, que ell estimava, que l'anés a desencantar.

En Tamboret i la princesa van sortir del seu amagatall. Quan el príncep els va veure se'ls va agenollar als peus, els va besar la mà i els va donar les gràcies perquè els desencantava a ell i els seus companys. De seguida van anar a casa el rei i la princesa, més eixerida i més alegre que mai, es va casar amb el príncep.

El rei volia donar a en Tamboret els set pans d'or com una roda de molí, però ell no els va voler perquè va dir que era molt vell i que d'un dia a l'altre es moriria; va dir al senyor rei que preferia més que ell s'afillés un nebodet seu molt eixerit, perquè el dia que ell morís, com que no li quedaria ningú al món, es quedaria desemparat i aniria de mal borràs.

El rei de bona gana se'l va afillar i el va tenir com un fill, i com que no en tenia cap més, quan va morir li va deixar la corona. I heus aquí com aquest nebot d'en Tamboret, de ser un trist pageset va ser rei.

I conte contat ja està acabat. Si no és mentida serà veritat.

Fa molts i molts anys hi havia un drac que vivia en una llunyana illa. El drac tenia la seva cova al cim d'una muntanya. Aquell drac era un drac pacífic i no molestava gens als habitants de l'illa. Tenia una perla molt gran i cada dia jugava amb ella com si fos una pilota: llançava la perla a l'aire i després l'agafava amb la boca. Aquella perla era tan bonica que molta gent l'havia intentat robar. Però el drac la guardava amb molta cura, i per això ningú havia aconseguit robar-la.

L'Emperador de la Xina va decidir enviar el seu fill a l'illa, va cridar al jove Príncep i li va dir:
– Fill meu, la perla del drac ha de formar part del tresor imperial. Estic segur que trobaràs la manera de portar-me-la fins a palau.

Després de moltes setmanes de travessia, el Príncep va arribar a les costes de l'illa. A la llunyania es veia el perfil majestuós de la muntanya i allà dalt el drac que jugava amb la seva perla.

De sobte, el Príncep va començar a somriure perquè ja havia pensat un pla per a poder robar la perla.
Va cridar als seus homes i els va dir:
– Necessito una llanterna rodona de paper i un estel que pugui sostenir-me en l'aire.

Els homes van començar a treballar i aviat van fer una llanterna de paper. Després de set dies de treball, van fer un estel magnífic, que podia resistir el pes d'un home. Al vespre, va començar a bufar el vent. El Príncep va muntar en l'estel i es va elevar pels aires.

La nit era molt fosca quan el Príncep va baixar de l'estel a dalt de la muntanya i va entrar sigil·losament dins de la cova. El drac dormia profundament. Amb molta cura, el Príncep va agafar la perla, va posar en el seu lloc la llanterna de paper i va escapar de la cova. Llavors, va muntar en l'estel i va encendre una llumeta. Quan els seus homes van veure el senyal, van començar a recollir la corda de l'estel.

Força estona després, el Príncep ja era damunt la coberta del seu vaixell.
– Lleveu àncores! – va cridar. El vaixell, aprofitant un vent suau, es va fer a la mar.

Quan va sortir el sol, el drac va anar a agafar la perla per a jugar, com feia cada matí. Llavors, va descobrir que li havien robat la seva perla. Va començar a tirar fum i foc per la boca i es va llançar, muntanya avall, en persecució dels lladres. Va córrer tota la muntanya, va buscar la perla per tot arreu, però no va poder trobar-la.

Llavors va ser quan va veure un junc xinès que navegava rumb a alta mar. El drac va saltar a l'aigua i va nedar tan de pressa com podia cap al vaixell.
– Lladres! Torneu-me la meva perla!, cridava el drac.

Els mariners estaven molt espantats i xisclaven aterrits. La veu del Príncep es va sentir per damunt de tots els crits:
– Carregueu el canó gran!

Poc després van fer foc. El drac va sentir el tro del tret, va veure un núvol de fum i una bala de canó que anava directa cap a ell. La bala rodona brillava amb la llum de l'alba i el drac va pensar que li tornaven la seva perla. Per això, va obrir la boca i va engolir la bala. Llavors, el drac es va enfonsar en el mar i mai més va tornar a aparèixer.

Des d'aquell dia, la perla del drac va ser la joia més preuada del tresor imperial de la Xina.

Als nens dels poblats de Namíbia els expliquen un conte tradicional que diu que fa molt, molt de temps, el cocodril tenia la pell llisa i daurada com si fos d'or.

Diuen que el cocodril es passava tot el dia sota l'aigua, en les aigües enfangades i que només en sortia a la nit, i que llavors la llum de la lluna es reflectia en la seva pell brillant i llisa.

Tots els altres animals anaven a la nit a beure aigua i es quedaven bocabadats contemplant la meravellosa pell daurada del cocodril.

El cocodril, orgullós de l'admiració que provocava la seva pell, va començar a sortir de l'aigua durant el dia per presumir-ne.

Llavors, la resta d'animals, no tan sols hi anaven a la nit a beure aigua, sinó que també s'hi apropaven quan brillava el sol per a contemplar la pell daurada del cocodril.

Però va succeir que el sol brillant, a poc a poc va anar assecant la pell del cocodril, coberta d'una capa de fang, i cada dia s'anava de mica en mica enlletgint.

En veure aquests canvis en la seva pell, els altres animals van anar perdent la seva admiració pel cocodril.

Cada dia, el cocodril tenia la pell més arrugada fins que li va quedar com ara la té, coberta d'escames grans i dures de color marró.

Finalment, davant d'aquesta transformació, els altres animals no van tornar a beure durant el dia i doncs ja no podien contemplar la bonica pell daurada del cocodril.

El cocodril, abans tan orgullós de la seva pell daurada, mai es va recuperar de la vergonya i de la humiliació i, des d'aleshores, quan s'apropen altres animals es submergeix ràpidament a l'aigua per amagar-se, i tan sols els seus ulls i els seus narius sobresurten de la superfície de l'aigua.

Aquesta història que t'explicaré va passar fa molts, molts anys en un país molt llunyà. En aquell país hi vivia un rei que era molt savi. No hi havia cap secret que pogués escapar del seu coneixement, per això tothom deia que semblava que l'aire li portava totes les noves que li convenia saber.

Aquest rei tenia també un costum molt misteriós i força estrany. Cada dia havent dinat i quan el rei s'havia quedat sol al menjador, el criat de més confiança li portava un plat més. No era un plat qualsevol, estava completament tapat i ningú sabia que hi havia a dins perquè el rei no l'obria ni se'l menjava fins que el criat ja havia marxat.

La curiositat va ser més forta que la responsabilitat que li havia donat el rei i un dia el criat de confiança va endur-se el plat a la seva habitació. Amb la porta ben tancada i amb uns nervis que el feien tremolar, finalment va gosar destapar el plat. I saps que hi va trobar?

Dins del plat misteriós hi havia una serp blanca. Llavors el criat va pensar que la carn d'aquesta serp devia ser deliciosa i no se'n va poder estar de tastar-ne un bocinet.

Tot just li havia tocat la llengua que va sentir una estranya sensació, se sentia un murmuri de veus melòdiques que venia de la finestra. S'hi va acostar i va veure que hi havia un parell de pardals que parlaven, s'estaven explicant tot allò que havien vist pels camps i boscos per on havien passat. Llavors va ser quan es va adonar que aquell trosset de serp blanca que s'havia menjat li havia dotat el dot d'entendre el llenguatge dels animals. Havia descobert també quin era el secret de la saviesa infinita del seu rei.

El sorprès criat va decidir que no en diria res a ningú, va tapar el plat i el va portar corrents cap al rei que l'estava esperant sol al menjador de palau. El mateix dia que el criat havia fet el gran descobriment va passar que la reina no va trobar el seu anell més preciós.

Les sospites van ser pel criat de més confiança perquè era l'únic que tenia accés lliure a totes les cambres. El rei el va cridar a la seva presència i li va dir que si l'endemà no havia descobert el lladre, ell en seria considerat el responsable i com a tal se'l castigaria. De res van servir les paraules del lleial criat demanant justícia i defensant la seva innocència.

Després de rebre l'amenaça del rei, el criat va baixar al jardí del palau per poder pensar tranquil·lament com s'ho faria per sortir-se'n d'aquest mal tràngol. Allà va observar com tres ànecs s'estaven a la vora del rierol, tot netejant-se les plomes amb el bec mentre tenien una animada conversa. El criat va parar l'orella per escoltar-los. Els ànecs explicaven que havien fet durant tot el matí i que havien trobat per menjar. Un d'ells va dir malhumorat:
– Sento un pes dins l'estómac perquè sense voler m'he engolit un anell que hi havia a la vora de la finestra de la reina.

Sense pensar-s'ho ni un moment el criat va agafar l'ànec golafre pel coll, se'l va endur a la cuina i li va dir al cuiner:
– Mata aquest ànec que ja està prou gras.

Tot sospesant-lo amb la mà, el cuiner va dir:
– Certament, ha corregut prou a engreixar-se i ja està demanant que el posem al rostidor.

Va tallar-li el coll i en buidar-lo va aparèixer dins del seu estómac l'anell de la reina. Així de fàcil va ser demostrar al rei la seva innocència gràcies al dot d'entendre el llenguatge dels animals.

Llavors el rei volent compensar la injustícia que havia comès amb el seu criat de més confiança li va oferir que escollís el regal que volgués, també li va prometre donar-li el càrrec que més desitgés de la seva cort. El criat va declinar aquest honor i li va demanar un cavall i diners per fer un viatge. Li va explicar al rei que el seu més gran desig era poder veure món.

Atorgada la seva petició, el noi va començar a fer camí muntant un cavall i amb un bon sac de diners.

Un bon dia passant a la vora d'un estany va veure tres peixos que havien quedat atrapats entre les canyes i lluitaven esbufegant per poder tornar a l'aigua. L'home compassiu va entendre perfectament quin era el problema dels tres peixos, va baixar del cavall i els va treure d'entre les canyes i va tornar-los a l'aigua. Llavors els tres peixos fent anar la cua amb alegria li van dir:
– Ens recordarem sempre que ens vas salvar la vida, segur que tindrem ocasió de pagar-t'ho.

Va continuar feliç el seu camí amb la satisfacció d'haver ajudat als peixos. Anava cavalcant tranquil·lament quan li va semblar sentir una veu que venia de terra. Afinant l'oïda va poder sentir clarament una veu, eren les paraules de la reina de les formigues que es queixava:
– Si almenys els homes i els seus animals ens deixessin tranquil·les! Aquest cavall estúpid, amb les seves pesades ferradures, ens està aixafant sense compassió!

El genet en sentir la queixa va manar el cavall cap a un camí que passava per allà a la vora. Llavors la reina de les formigues li va cridar:
– Ho recordarem i t'ho tornarem!

El camí el va portar fins a un bosc, allà va veure una parella de corbs que feien fora del seu niu els seus pollets:
– Fora d'aquí! No us podem continuar alimentant, ja sou prou grans per buscar-vos el menjar.

Els pobres ocellets s'estaven a terra, agitant les seves dèbils ales i ploricant:
– Pobrets de nosaltres! Què farem ara? Ens haurem de buscar la vianda quan encara no sabem volar! Ens morirem de fam!

El noi va baixar del cavall i el va matar d'una estocada. Va deixar el seu cos com a menjar pels petits corbs. Aquests van córrer a saltar damunt de la presa i una vegada ben farts li van dir al seu benefactor:
– Ens recordarem d'aquest favor i te'l pagarem!

Va haver de seguir la ruta a peu fins que moltes hores després va arribar a una gran ciutat. Els carrers estaven plens de gent, tothom anava amunt i avall, hi havia una gran excitació. De sobte va aparèixer un pregoner reial damunt d'un cavall que va fer saber a tothom que la filla del rei buscava espòs. Qui volgués pretendre-la hauria d'aconseguir una difícil gesta, si la complia rebria la mà de la princesa, però si fracassava perdria la vida.

Va sentir els vilatans que comentaven que ja eren molts els joves que ho havien intentat i que havien fracassat en tal empresa. El noi va veure un retrat de la princesa i va quedar enlluernat amb la seva bellesa. Va quedar tan enamorat de la noia que desafiant tot perill va presentar-se davant del rei per demanar-li la mà de la seva filla.

Llavors va ser quan per a provar el seu valor i la seva vàlua el van portar mar endins i llavors van llançar un anell. El rei li va dir que recuperés la joia i va afegir que si tornava sense ella el farien ofegar al mar. Tots els presents es van compadir de l'agosarat noi i el van deixar sol a la platja davant de l'immens mar.
Ell es va quedar mirant el mar i pensant com s'ho podria fer per a poder sortir-se'n d'aquell compromís. De sobte va veure tres peixos que nedaven junt cap allà on era, eren els peixos que ell havia salvat. Un d'ells portava una petxina a la boca que van deixar a la platja als peus del seu amic. El jove va agafar-la, la va obrir i dins seu hi va trobar l'anell d'or.

Saltant feliç i content va córrer a portar-lo al rei amb l'esperança de rebre la promesa recompensa. Però la superba princesa quan va saber que el seu pretendent era d'un llinatge inferior el va rebutjar. Llavor li va exigir de complir una segona prova. Va sortir al jardí, va fer escampar per l'herba deu sacs de grans de mill i li va dir:
– Demà abans que surti el sol ho has d'haver arreplegat tot, sense que en falti ni un gra.

El noi es va asseure al jardí i es va posar a pensar en com podria acomplir aquell mandat. Estava desesperat, la feina li semblava impossible i no tenia cap idea de com sortir-se'n. Es va posar molt trist quan va pensar que l'endemà el matarien.

Però quan els primers raigs de sol van il·luminar el jardí, va descobrir que els deu sacs de mill estaven completament plens, no hi faltava ni un gra! Durant la nit havien vingut la reina de les formigues amb els seus milers i milers de súbdits i les agraïdes formigues havien arreplegat el mill amb gran diligència i l'havien tornat a posar dins dels sacs.

La princesa va baixar al jardí i va poder veure amb sorpresa que el jove havia superat amb èxit la seva prova. Però el seu cor orgullós li va fer demanar una altra prova al seu pretendent i li va dir:
– No seràs el meu espòs fins que em portis una poma de l'Arbre de la Vida.

El noi no sabia on era aquell arbre, però va posar-se en camí disposat a no defallir mentre les cames aguantessin, encara que no tenia cap esperança de trobar allò que cercava. Quan ja havia recorregut tres regnes, un capvespre va arribar a un bosc i es va estirar sota d'un arbre per dormir. De sobte va sentir una remor entre les branques i una poma d'or li va caure a la mà. Un instant després van baixar de la branca volant tres corbs i es van posar damunt dels seus genolls i li van dir:
– Som aquells petits corbs que vas salvar de morir de fam. Ja érem grans quan vam sentir que caminaves a la recerca de la poma d'or, llavors vam travessar el mar volant i vam arribar fins als confins del món allà on creix l'Arbre de la Vida, per poder portar-te la fruita i ajudar-te a complir el teu somni.

Boig de content, el jove va reprendre el camí de tornada per a portar la poma d'or a la princesa. Davant d'aquesta nova prova de la gran vàlua del seu pretendent la noia va acceptar-lo com a espòs.

Van compartir la poma de la vida i se la van menjar junts. Llavors va encendre's al cor de la donzella un gran amor pel seu promès i van viure feliços durant molts i molts anys.

Fa molts anys que a Bagdad hi havia un califa que desitjava ser un sobirà just. Va preguntar als seus súbdits i als seus cortesans, tots li van assegurar que no existia altre califa més just que ell.
– Em deuen dir això per temor? – es preguntava el califa.

I es va dedicar a recórrer les ciutats disfressat de pastor sense arribar a escoltar mai la més petita murmuració en contra seu.

I va succeir que també el califa de Ranxipur va sentir els mateixos temors i va fer les mateixes indagacions sense trobar ningú que critiqués la seva justícia.
– Pot ser que em lloïn per temor – va pensar -, hauré d'anar a investigar més enllà del meu regne.

I va voler el destí que els luxosos carruatges d'ambdós califes varen trobar-se en un camí molt estret.
– Deixeu passar el califa de Bagdad! – va dir el seu visir.
– Pas al califa de Ranxipur! – va dir també el visir d'aquest.

Com que cap dels dos no volia cedir, els visirs dels dos sobirans varen intentar trobar una fórmula per resoldre la situació. Després de molt discutir, van acordar que tingués preferència el de més edat. Però els dos califes tenien la mateixa edat, unes possessions iguals i idèntics exèrcits.

Per tal d'acabar la qüestió el califa de Bagdad va preguntar a l'altre:
– Com és de just el teu amo?
– Amb els bons és bondadós – va respondre el visir de Ranxipur – és just amb els qui estimen la justícia i inflexible amb els durs de cor.
– Doncs el meu amo és suau amb els inflexibles, bondadós amb els dolents, just amb els injustos, i amb els bons encara és més bondadós – va dir l'altre visir.

En sentir això, el califa de Ranxipur va manar al seu cotxer que s'apartés humilment del camí, perquè el califa de Bagdad era més digne de creuar el primer, especialment per la lliçó que li havia donat sobre el que era la veritable justícia.

En un poble molt llunyà vivien una parella de vellets. El vellet tenia un gall i la velleta una
gallina. Aquesta feia molts ous, però el gall del vellet no en feia cap.

Un dia el vellet va anar a veure la velleta i li va demanar un ou, però ella li va respondre:
– Pega tu també el gall perquè pongui ous, com jo també he colpejat la meva gallina

El vellet va començar a donar cops al gall, però aquest no li feia cap ou. Cansat dels cops, el gall va decidir marxar de casa, molt empipat.

Caminant, caminant, va trobar un saquet amb dos dinerets. El va agafar i va enfilar cap a casa del vellet. En el camí, es va creuar amb un cotxe on anava un senyor. El senyor, en veure el gall, li va dir al xofer que baixés i agafés el saquet del gall. El xofer ho va fer i van marxar. Llavors, el gall va començar a cridar:
– Cucuriiiiiguuu! Dóna'm els meus dinerets, senyor, dóna'm els meus dinerets!

El senyor, quan va arribar a un pou, li va dir al xofer que agafés el gall i el llencés al pou. I així ho va fer. Però l'animal es va beure tota l'aigua i va sortir del pou cridant un altre cop:
– Cuuuucuriguuuuu! Torna'm els meus dinerets, senyor, torna'm els meus dinerets!

El senyor, molt més empipat, li va dir al xofer que agafés el gall i, quan arribessin a casa el llencés al foc. Quan van arribar a casa, el xofer va fer el que li va demanar el senyor. Però, quan el gall era dins el foc, va llençar tota l'aigua que tenia dins seu i va apagar tot el foc, cridant un altre cop:
– Cuuuucuriguuuu! Torna'm els meus dinerets, senyor, torna'm els meus dinerets!

Ja molt empipat, el senyor li va dir al seu xofer que portés el gall amb la resta dels animals. El gall, molt content, es va menjar totes les vaques i aus, i després va anar a la finestra de la casa i va començar a cridar:
– Cucuuuuuriguuuu! Torna'm els meus dinerets, senyor, torna'm els meus dinerets!

El senyor, molt neguitós va llençar el gall sobre un munt de diners que tenia guardats en una habitació i se'n va anar molt enfadat. El gall es va empassar tots els diners i va marxar. Llavors, el gall va treure totes les aus i les vaques que s'havia empassat, i molt contentes el van seguir.

El gall va arribar a casa del vellet. Un cop allà, molt satisfet, va treure tots els diners i va omplir el pati de monedes i aus. El vellet estava molt content i la velleta es moria de ràbia. Així que, va anar a veure el vellet i li va demanar diners. Ell li va respondre:
– Te'n recordes, quan et vaig demanar ous, i no me'n vas donar cap? Ara ves i pega també a la gallina, i que et doni diners!

Llavors, la velleta va anar a casa i va començar a pegar la gallina. Aquesta, molt enfadada, va marxar de casa, i pel camí va trobar una perla d'un collaret i se la va empassar. Quan va tornar a casa, la velleta no va estar contenta i va continuar pegant i pegant.

I així és com la velleta es va quedar molt enfadada i pobra, mentre el vellet va ser molt ric i va tenir una casa molt bonica amb un gran jardí i sempre va estar molt orgullós del seu gall.

I conte contat, conte acabat!
